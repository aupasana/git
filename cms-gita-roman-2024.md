---  
css: gita.css
title: bhagavadgītā
subtitle: tapovanaṣaṭkasahitaḥ
author: cinmayālayaḥ Seattle
date: gītājayantī 2024
---  

# pūjākramaḥ

* pūrvāṅgam
* anujñā
* vighneśvarapūjā
* saṅkalpaḥ

## dhyānaślokāḥ

oṃ pārthāya pratibodhitāṃ -  
bhagavatā nārāyaṇena svayam,  
vyāsena grathitāṃ purāṇamuninā -  
madhye mahābhāratam,  
advaitāmṛtavarṣiṇīṃ bhagavatīm -  
aṣṭādaśādhyāyinīm,  
amba tvāmanusandadhāmi bhagavad-  
dgīte bhavadveṣiṇīm.1.

śrīmadbhagavadgītāṃ dhyāyāmi,

namoʼstu te vyāsa viśālabuddhe -  
phullāravindāyatapatranetra,  
yena tvayā bhāratatailapūrṇaḥ -  
prajvālito jñānamayaḥ pradīpaḥ.2.

vyāsaṃ dhyāyāmi,

prapannapārijātāya -  
totravetraikapāṇaye,  
jñānamudrāya kṛṣṇāya -  
gītāmṛtaduhe namaḥ.3.

sarvopaniṣado gāvo -  
dogdhā gopālanandanaḥ,  
pārtho vatsaḥ sudhīrbhoktā -  
dugdhaṃ gītāmṛtaṃ mahat.4.

vasudevasutaṃ devaṃ -  
kaṃsacāṇūramardanam,  
devakīparamānandaṃ -  
kṛṣṇaṃ vande jagadgurum.5.  

kṛṣṇaṃ dhyāyāmi,

ghoraṃ tapaḥ kleśatatiṃ viṣahya -  
ciraṃ pariśramya nijārtha-siddhyai,  
jātaḥ kṛtārtho himavadvibhūtiḥ -  
prakhyāyate sarva janairmahātmā.

tapovanamahārājaṃ dhyāyāmi, 



# tapovanaṣaṭkam

vyāptaṃ jagadyena cidātmabhāvād -  
rajjvā yathāʼhirhi cacācaraṃ yat,  
saṃnyasya sarvaṃ ca sadātmabhāve -  
svayaṃ samastaṃ ca babhūva yastu,  
niḥsaṅganirmuktipadaṃ prapadya -  
brahmātmabhāvena virājito yaḥ,  
śrīsaumyakāśīśamaheśvarāya -  
tasmai namaḥ svāmitapovanāya.1.  

akhaṇḍabhāvaḥ śivarūpatattvaḥ -  
citisvabhāvaḥ paramātmasatyaḥ,  
satyasya satyaḥ sudhiyaiva gamyaḥ -  
paraḥ pradhānāt parameśvaro yaḥ.  
ādyantahīno nirapekṣadīptiḥ -  
svataḥ svarūpeṇa viphullito yaḥ,  
śrīsaumyakāśīśamaheśvarāya -  
tasmai namaḥ svāmitapovanāya.2.  

mantuṃ na śakyo manasā kadācit -  
vaktuṃ na kenāpi tathā na vācā,  
boddhuṃ ca buddhyāpi tathā na śakyaḥ -  
buddhyādisākṣī khalu kevalo yaḥ.  
sarvendriyātītapadasthitoʼpi -  
sarvendriyaprerayitā paro yaḥ,  
śrīsaumyakāśīśamaheśvarāya -  
tasmai namaḥ svāmitapovanāya.3.  

suddhātiśuddhaṃ ca sadā prabuddhaḥ -  
viśveśvaro viśvaparaḥ prasannaḥ,  
vyāpī parabrahmaṇi modamānaḥ -  
vedāntasāraḥ sudhiyāṃ śaraṇyaḥ.  
eko vaśī sarvabhūtādhivāsaḥ -  
sarvādhipaḥ sarvajīvātmako yaḥ,  
śrīsaumyakāśīśamaheśvarāya -  
tasmai namaḥ svāmitapovanāya.4.  

aśabdamasparśamarūpavacca -  
tathārasaṃ nityamagandhavacca,  
nirañjanaṃ nityanirīhamekam -  
buddheḥ paraṃ nirguṇa saddhruvaṃ ca.  
guhyaṃ gabhīraṃ gaganopamaṃ yam -  
paśyanti nirdhūtamalā yatīndrāḥ,  
śrīsaumyakāśīśamaheśvarāya -  
tasmai namaḥ svāmitapovanāya.5.  

teyomayaṃ divyamameyaśaktim -  
sanātanaṃ śāntamanāmayaṃ ca,  
advaitamāścaryamacintyarūpam -  
parātparaṃ nityamanantamādyam.  
jñānaprakāśena viśuddhasattvaḥ -  
yaṃ paśyati svātmani cintyamānam,  
śrīsaumyakāśīśamaheśvarāya -  
tasmai namaḥ svāmitapovanāya.6.  

# gītādhyānam

oṃ pārthāya pratibodhitāṃ -  
bhagavatā nārāyaṇena svayam,  
vyāsena grathitāṃ purāṇamuninā -  
madhye mahābhāratam,  
advaitāmṛtavarṣiṇīṃ bhagavatīm -  
aṣṭādaśādhyāyinīm,  
amba tvāmanusandadhāmi bhagavad-  
dgīte bhavadveṣiṇīm.1.  
namoʼstu te vyāsa viśālabuddhe -  
phullāravindāyatapatranetra,  
yena tvayā bhāratatailapūrṇaḥ -  
prajvālito jñānamayaḥ pradīpaḥ.2.  
prapannapārijātāya -  
totravetraikapāṇaye,  
jñānamudrāya kṛṣṇāya -  
gītāmṛtaduhe namaḥ.3.  
sarvopaniṣado gāvo -  
dogdhā gopālanandanaḥ,  
pārtho vatsaḥ sudhīrbhoktā -  
dugdhaṃ gītāmṛtaṃ mahat.4.  
vasudevasutaṃ devaṃ -  
kaṃsacāṇūramardanam,  
devakīparamānandaṃ -  
kṛṣṇaṃ vande jagadgurum.5.  

bhīṣmadroṇataṭā jayadrathajalā -  
gāndhāranīlopalā,  
śalyagrāhavatī kṛpeṇa vahanī -  
karṇena velākulā,  
aśvatthāmavikarṇaghoramakarā -  
duryodhanāvartinī,  
sottīrṇā khalu pāṇḍavai raṇanadī -  
kaivartakaḥ keśavaḥ.6.  
pārāśaryavacaḥ sarojamamalaṃ -  
gītārthagandhotkaṭam,  
nānākhyānakakesaraṃ harikathā-  
sambodhanābodhitam,  
loke sajjanaṣaṭpadairaharahaḥ -  
pepīyamānaṃ mudā,  
bhūyādbhāratapaṅkajaṃ kalimala-  
pradhvaṃsi naḥ śreyase.7.  
mūkaṃ karoti vācālaṃ -  
paṅguṃ laṅghayate girim,  
yatkṛpā tamahaṃ vande -  
paramānandamādhavam.8.  
yaṃ brahmā varuṇendrarudramarutaḥ -  
stuvanti divyaiḥ stavaiḥ,  
vedaiḥ sāṅgapadakramopaniṣadaiḥ -  
gāyanti yaṃ sāmagāḥ,  
dhyānāvasthitatadgatena manasā -  
paśyanti yaṃ yoginaḥ,  
yasyāntaṃ na viduḥ surāsuragaṇāḥ -  
devāya tasmai namaḥ.9.  

# adhyāyāḥ 1-6

om śrīparamātmane namaḥ.

## prathamoʼdhyāyaḥ

atha prathamoʼdhyāyaḥ,  
arjunaviṣādayogaḥ.

dhṛtarāṣṭra uvāca --  
dharmakṣetre kurukṣetre -  
samavetā yuyutsavaḥ,  
māmakāḥ pāṇḍavāścaiva -  
kimakurvata sañjaya.1.  

sañjaya uvāca --  
dṛṣṭvā tu pāṇḍavānīkaṃ -  
vyūḍhaṃ duryodhanastadā,  
ācāryamupasaṅgamya -  
rājā vacanamabravīt.2.  
paśyaitāṃ pāṇḍuputrāṇām -  
ācārya mahatīṃ camūm,  
vyūḍhāṃ drupadaputreṇa -  
tava śiṣyeṇa dhīmatā.3.  
atra śūrā maheṣvāsāḥ -  
bhīmārjunasamā yudhi,  
yuyudhāno virāṭaśca -  
drupadaśca mahārathaḥ.4.  
dhṛṣṭaketuścekitānaḥ -  
kāśirājaśca vīryavān,  
purujit kuntibhojaśca -  
śaibyaśca narapuṅgavaḥ.5.  

yudhāmanyuśca vikrāntaḥ -  
uttamaujāśca vīryavān,  
saubhadro draupadeyāśca -  
sarva eva mahārathāḥ.6.  
asmākaṃ tu viśiṣṭā ye -  
tānnibodha dvijottama,  
nāyakā mama sainyasya -  
saṃjñārthaṃ tān bravīmi te.7.  
bhavān bhīṣmaśca karṇaśca -  
kṛpaśca samitiñjayaḥ,  
aśvatthāmā vikarṇaśca -  
saumadattistathaiva ca.8.  
anye ca bahavaḥ śūrāḥ -  
madarthe tyaktajīvitāḥ,  
nānāśastrapraharaṇāḥ -  
sarve yuddhaviśāradāḥ.9.  
aparyāptaṃ tadasmākaṃ -  
balaṃ bhīṣmābhirakṣitam,  
paryāptaṃ tvidameteṣāṃ -  
balaṃ bhīmābhirakṣitam.10.  

ayaneṣu ca sarveṣu -  
yathābhāgamavasthitāḥ,  
bhīṣmamevābhirakṣantu -  
bhavantaḥ sarva eva hi.11.  
tasya sañjanayan harṣaṃ -  
kuruvṛddhaḥ pitāmahaḥ,  
siṃhanādaṃ vinadyoccaiḥ -  
śaṅkhaṃ dadhmau pratāpavān.12.  
tataḥ śaṅkhāśca bheryaśca -  
paṇavānakagomukhāḥ,  
sahasaivābhyahanyanta -  
sa śabdastumuloʼbhavat.13.  
tataḥ śvetairhayairyukte -  
mahati syandane sthitau,  
mādhavaḥ pāṇḍavaścaiva -  
divyau śaṅkhau pradadhmatuḥ.14.  
pāñcajanyaṃ hṛṣīkeśaḥ -  
devadattaṃ dhanañjayaḥ,  
pauṇḍraṃ dadhmau mahāśaṅkhaṃ -  
bhīmakarmā vṛkodaraḥ.15.  

anantavijayaṃ rājā -  
kuntīputro yudhiṣṭhiraḥ,  
nakulaḥ sahadevaśca -  
sughoṣamaṇipuṣpakau.16.  
kāśyaśca parameṣvāsaḥ -  
śikhaṇḍī ca mahārathaḥ,  
dhṛṣṭadyumno virāṭaśca -  
sātyakiścāparājitaḥ.17.  
drupado draupadeyāśca -  
sarvaśaḥ pṛthivīpate,  
saubhadraśca mahābāhuḥ -  
śaṅkhān dadhmuḥ pṛthakpṛthak.18.  
sa ghoṣo dhārtarāṣṭrāṇāṃ -  
hṛdayāni vyadārayat,  
nabhaśca pṛthivīṃ caiva -  
tumulo vyanunādayan.19.  
atha vyavasthitān dṛṣṭvā -  
dhārtarāṣṭrān kapidhvajaḥ,  
pravṛtte śastrasampāte -  
dhanurudyamya pāṇḍavaḥ.20.  
hṛṣīkeśaṃ tadā vākyam -  
idamāha mahīpate,  

arjuna uvāca --  
senayorubhayormadhye -  
rathaṃ sthāpaya meʼcyuta.21.  
yāvadetānnirīkṣeʼhaṃ -  
yoddhukāmānavasthitān,  
kairmayā saha yoddhavyam -  
asmin raṇasamudyame.22.  
yotsyamānānavekṣeʼhaṃ -  
ya eteʼtra samāgatāḥ,  
dhārtarāṣṭrasya durbuddheḥ -  
yuddhe priyacikīrṣavaḥ.23.  

sañjaya uvāca --  
evamukto hṛṣīkeśaḥ -  
guḍākeśena bhārata,  
senayorubhayormadhye -  
sthāpayitvā rathottamam.24.  
bhīṣmadroṇapramukhataḥ -  
sarveṣāṃ ca mahīkṣitām,  
uvāca pārtha paśyaitān -  
samavetān kurūniti.25.  
tatrāpaśyat sthitān pārthaḥ -  
pitṝnatha pitāmahān,  
ācāryān mātulān bhrātṝn -  
putrān pautrān sakhīṃstathā.26.  
śvaśurān suhṛdaścaiva -  
senayorubhayorapi,  
tān samīkṣya sa kaunteyaḥ -  
sarvān bandhūnavasthitān.27.  
kṛpayā parayāviṣṭaḥ -  
viṣīdannidamabravīt,  

arjuna uvāca --  
dṛṣṭvemaṃ svajanaṃ kṛṣṇa -  
yuyutsuṃ samupasthitam.28.  
sīdanti mama gātrāṇi -  
mukhaṃ ca pariśuṣyati,  
vepathuśca śarīre me -  
romaharṣaśca jāyate.29.  
gāṇḍīvaṃ sraṃsate hastāt -  
tvakcaiva paridahyate,  
na ca śaknomyavasthātuṃ -  
bhramatīva ca me manaḥ.30.  

nimittāni ca paśyāmi -  
viparītāni keśava,  
na ca śreyoʼnupaśyāmi -  
hatvā svajanamāhave.31.  
na kāṅkṣe vijayaṃ kṛṣṇa -  
na ca rājyaṃ sukhāni ca,  
kiṃ no rājyena govinda -  
kiṃ bhogairjīvitena vā.32.  
yeṣāmarthe kāṅkṣitaṃ naḥ -  
rājyaṃ bhogāḥ sukhāni ca,  
ta imeʼvasthitā yuddhe -  
prāṇāṃstyaktvā dhanāni ca.33.  
ācāryāḥ pitaraḥ putrāḥ -  
tathaiva ca pitāmahāḥ,  
mātulāḥ śvaśurāḥ pautrāḥ -  
śyālāḥ sambandhinastathā.34.  
etānna hantumicchāmi -  
ghnatoʼpi madhusūdana,  
api trailokyarājyasya -  
hetoḥ kiṃ nu mahīkṛte.35.  

nihatya dhārtarāṣṭrānnaḥ -  
kā prītiḥ syājjanārdana,  
pāpamevāśrayedasmān -  
hatvaitānātatāyinaḥ.36.  
tasmānnārhā vayaṃ hantuṃ -  
dhārtarāṣṭrān svabāndhavān,  
svajanaṃ hi kathaṃ hatvā -  
sukhinaḥ syāma mādhava.37.  
yadyapyete na paśyanti -  
lobhopahatacetasaḥ,  
kulakṣayakṛtaṃ doṣaṃ -  
mitradrohe ca pātakam.38.  
kathaṃ na jñeyamasmābhiḥ -  
pāpādasmānnivartitum,  
kulakṣayakṛtaṃ doṣaṃ -  
prapaśyadbhirjanārdana.39.  
kulakṣaye praṇaśyanti -  
kuladharmāḥ sanātanāḥ,  
dharme naṣṭe kulaṃ kṛtsnam -  
adharmoʼbhibhavatyuta.40.  

adharmābhibhavāt kṛṣṇa -  
praduṣyanti kulastriyaḥ,  
strīṣu duṣṭāsu vārṣṇeya -  
jāyate varṇasaṅkaraḥ.41.  
saṅkaro narakāyaiva -  
kulaghnānāṃ kulasya ca,  
patanti pitaro hyeṣāṃ -  
luptapiṇḍodakakriyāḥ.42.  
doṣairetaiḥ kulaghnānāṃ -  
varṇasaṅkarakārakaiḥ,  
utsādyante jātidharmāḥ -  
kuladharmāśca śāśvatāḥ.43.  
utsannakuladharmāṇāṃ -  
manuṣyāṇāṃ janārdana,  
narake niyataṃ vāsaḥ -  
bhavatītyanuśuśruma.44.  
aho bata mahatpāpaṃ -  
kartuṃ vyavasitā vayam,  
yadrājyasukhalobhena -  
hantuṃ svajanamudyatāḥ.45.  
yadi māmapratīkāram -  
aśastraṃ śastrapāṇayaḥ,  
dhārtarāṣṭrā raṇe hanyuḥ -  
tanme kṣemataraṃ bhavet.46.  

sañjaya uvāca --  
evamuktvāʼrjunaḥ saṅkhye -  
rathopastha upāviśat,  
visṛjya saśaraṃ cāpaṃ -  
śokasaṃvignamānasaḥ.47.  

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde arjunaviṣādayogo nāma prathamoʼdhyāyaḥ.

## dvitīyoʼdhyāyaḥ

atha dvitīyoʼdhyāyaḥ,  
sāṅkhyayogaḥ.

sañjaya uvāca --  
taṃ tathā kṛpayāviṣṭam -  
aśrupūrṇākulekṣaṇam,  
viṣīdantamidaṃ vākyam -  
uvāca madhusūdanaḥ.1.  

śrībhagavānuvāca --  
kutastvā kaśmalamidaṃ -  
viṣame samupasthitam,  
anāryajuṣṭamasvargyam -  
akīrtikaramarjuna.2.  
klaibyaṃ mā sma gamaḥ pārtha -  
naitattvayyupapadyate,  
kṣudraṃ hṛdayadaurbalyaṃ -  
tyaktvottiṣṭha parantapa.3.  

arjuna uvāca --  
kathaṃ bhīṣmamahaṃ saṅkhye -  
droṇaṃ ca madhusūdana,  
iṣubhiḥ pratiyotsyāmi -  
pūjārhāvarisūdana.4.  

gurūnahatvā hi mahānubhāvān -  
śreyo bhoktuṃ bhaikṣyamapīha loke,  
hatvāʼrthakāmāṃstu gurūnihaiva -  
bhuñjīya bhogān rudhirapradigdhān.5.  
na caitadvidmaḥ kataranno garīyaḥ -  
yadvā jayema yadi vā no jayeyuḥ,  
yāneva hatvā na jijīviṣāmaḥ -  
teʼvasthitāḥ pramukhe dhārtarāṣṭrāḥ.6.  
kārpaṇyadoṣopahatasvabhāvaḥ -  
pṛcchāmi tvāṃ dharmasammūḍhacetāḥ,  
yacchreyaḥ syānniścitaṃ brūhi tanme -  
śiṣyasteʼhaṃ śādhi māṃ tvāṃ prapannam.7.  
na hi prapaśyāmi mamāpanudyāt -  
yacchokamucchoṣaṇamindriyāṇām,  
avāpya bhūmāvasapatnamṛddham -  
rājyaṃ surāṇāmapi cādhipatyam.8.  

sañjaya uvāca --  
evamuktvā hṛṣīkeśaṃ -  
guḍākeśaḥ parantapa,  
na yotsya iti govindam -  
uktvā tūṣṇīṃ babhūva ha.9.  
tamuvāca hṛṣīkeśaḥ -  
prahasanniva bhārata,  
senayorubhayormadhye -  
viṣīdantamidaṃ vacaḥ.10.  

śrībhagavānuvāca --  
aśocyānanvaśocastvaṃ -  
prajñāvādāṃśca bhāṣase,  
gatāsūnagatāsūṃśca -  
nānuśocanti paṇḍitāḥ.11.  
na tvevāhaṃ jātu nāsaṃ -  
na tvaṃ neme janādhipāḥ,  
na caiva na bhaviṣyāmaḥ -  
sarve vayamataḥ param.12.  
dehinoʼsmin yathā dehe -  
kaumāraṃ yauvanaṃ jarā,  
tathā dehāntaraprāptiḥ -  
dhīrastatra na muhyati.13.  
mātrāsparśāstu kaunteya -  
śītoṣṇasukhaduḥkhadāḥ,  
āgamāpāyinoʼnityāḥ -  
tāṃstitikṣasva bhārata.14.  
yaṃ hi na vyathayantyete -  
puruṣaṃ puruṣarṣabha,  
samaduḥkhasukhaṃ dhīraṃ -  
soʼmṛtatvāya kalpate.15.  

nāsato vidyate bhāvaḥ -  
nābhāvo vidyate sataḥ,  
ubhayorapi dṛṣṭoʼntaḥ -  
tvanayostattvadarśibhiḥ.16.  
avināśi tu tadviddhi -  
yena sarvamidaṃ tatam,  
vināśamavyayasyāsya -  
na kaścit kartumarhati.17.  
antavanta ime dehāḥ -  
nityasyoktāḥ śarīriṇaḥ,  
anāśinoʼprameyasya -  
tasmādyudhyasva bhārata.18.  
ya enaṃ vetti hantāraṃ -  
yaścainaṃ manyate hatam,  
ubhau tau na vijānītaḥ -  
nāyaṃ hanti na hanyate.19.  
na jāyate mriyate vā kadācit -  
nāyaṃ bhūtvā bhavitā vā na bhūyaḥ,  
ajo nityaḥ śāśvatoʼyaṃ purāṇaḥ -  
na hanyate hanyamāne śarīre.20.  

vedāvināśinaṃ nityaṃ -  
ya enamajamavyayam,  
kathaṃ sa puruṣaḥ pārtha -  
kaṃ ghātayati hanti kam.21.  
vāsāṃsi jīrṇāni yathā vihāya -  
navāni gṛhṇāti naroʼparāṇi,  
tathā śarīrāṇi vihāya jīrṇāni -  
anyāni saṃyāti navāni dehī.22.  
nainaṃ chindanti śastrāṇi -  
nainaṃ dahati pāvakaḥ,  
na cainaṃ kledayantyāpaḥ -  
na śoṣayati mārutaḥ.23.  
acchedyoʼyamadāhyoʼyam -  
akledyoʼśoṣya eva ca,  
nityaḥ sarvagataḥ sthāṇuḥ -  
acaloʼyaṃ sanātanaḥ.24.  
avyaktoʼyamacintyoʼyam -  
avikāryoʼyamucyate,  
tasmādevaṃ viditvainaṃ -  
nānuśocitumarhasi.25.  

atha cainaṃ nityajātaṃ -  
nityaṃ vā manyase mṛtam,  
tathāʼpi tvaṃ mahābāho -  
naivaṃ śocitumarhasi.26.  
jātasya hi dhruvo mṛtyuḥ -  
dhruvaṃ janma mṛtasya ca,  
tasmādaparihāryeʼrthe -  
na tvaṃ śocitumarhasi.27.  
avyaktādīni bhūtāni -  
vyaktamadhyāni bhārata,  
avyaktanidhanānyeva -  
tatra kā paridevanā.28.  
āścaryavatpaśyati kaścidenam -  
āścaryavadvadati tathaiva cānyaḥ,  
āścaryavaccainamanyaḥ śṛṇoti -  
śrutvāʼpyenaṃ veda na caiva kaścit.29.  
dehī nityamavadhyoʼyaṃ -  
dehe sarvasya bhārata,  
tasmāt sarvāṇi bhūtāni -  
na tvaṃ śocitumarhasi.30.  

svadharmamapi cāvekṣya -  
na vikampitumarhasi,  
dharmyāddhi yuddhācchreyoʼnyat -  
kṣatriyasya na vidyate.31.  
yadṛcchayā copapannaṃ -  
svargadvāramapāvṛtam,  
sukhinaḥ kṣatriyāḥ pārtha -  
labhante yuddhamīdṛśam.32.  
atha cettvamimaṃ dharmyaṃ -  
saṅgrāmaṃ na kariṣyasi,  
tataḥ svadharmaṃ kīrtiṃ ca -  
hitvā pāpamavāpsyasi.33.  
akīrtiṃ cāpi bhūtāni -  
kathayiṣyanti teʼvyayām,  
sambhāvitasya cākīrtiḥ -  
maraṇādatiricyate.34.  
bhayādraṇāduparataṃ -  
maṃsyante tvāṃ mahārathāḥ,  
yeṣāṃ ca tvaṃ bahumataḥ -  
bhūtvā yāsyasi lāghavam.35.  

avācyavādāṃśca bahūn -  
vadiṣyanti tavāhitāḥ,  
nindantastava sāmarthyaṃ -  
tato duḥkhataraṃ nu kim.36.  
hato vā prāpsyasi svargaṃ -  
jitvā vā bhokṣyase mahīm,  
tasmāduttiṣṭha kaunteya -  
yuddhāya kṛtaniścayaḥ.37.  
sukhaduḥkhe same kṛtvā -  
lābhālābhau jayājayau,  
tato yuddhāya yujyasva -  
naivaṃ pāpamavāpsyasi.38.  
eṣā teʼbhihitā sāṅkhye -  
buddhiryoge tvimāṃ śṛṇu,  
buddhyā yukto yayā pārtha -  
karmabandhaṃ prahāsyasi.39.  
nehābhikramanāśoʼsti -  
pratyavāyo na vidyate,  
svalpamapyasya dharmasya -  
trāyate mahato bhayāt.40.  

vyavasāyātmikā buddhiḥ -  
ekeha kurunandana,  
bahuśākhā hyanantāśca -  
buddhayoʼvyavasāyinām.41.  
yāmimāṃ puṣpitāṃ vācaṃ -  
pravadantyavipaścitaḥ,  
vedavādaratāḥ pārtha -  
nānyadastīti vādinaḥ.42.  
kāmātmānaḥ svargaparāḥ -  
janmakarmaphalapradām,  
kriyāviśeṣabahulāṃ -  
bhogaiśvaryagatiṃ prati.43.  
bhogaiśvaryaprasaktānāṃ -  
tayāʼpahṛtacetasām,  
vyavasāyātmikā buddhiḥ -  
samādhau na vidhīyate.44.  
traiguṇyaviṣayā vedāḥ -  
nistraiguṇyo bhavārjuna,  
nirdvandvo nityasattvasthaḥ -  
niryogakṣema ātmavān.45.  

yāvānartha udapāne -  
sarvataḥ samplutodake,  
tāvān sarveṣu vedeṣu -  
brāhmaṇasya vijānataḥ.46.  
karmaṇyevādhikāraste -  
mā phaleṣu kadācana,  
mā karmaphalaheturbhūḥ -  
mā te saṅgoʼstvakarmaṇi.47.  
yogasthaḥ kuru karmāṇi -  
saṅgaṃ tyaktvā dhanañjaya,  
siddhyasiddhyoḥ samo bhūtvā -  
samatvaṃ yoga ucyate.48.  
dūreṇa hyavaraṃ karma -  
buddhiyogāddhanañjaya,  
buddhau śaraṇamanviccha -  
kṛpaṇāḥ phalahetavaḥ.49.  
buddhiyukto jahātīha -  
ubhe sukṛtaduṣkṛte,  
tasmādyogāya yujyasva -  
yogaḥ karmasu kauśalam.50.  

karmajaṃ buddhiyuktā hi -  
phalaṃ tyaktvā manīṣiṇaḥ,  
janmabandhavinirmuktāḥ -  
padaṃ gacchantyanāmayam.51.  
yadā te mohakalilaṃ -  
buddhirvyatitariṣyati,  
tadā gantāsi nirvedaṃ -  
śrotavyasya śrutasya ca.52.  
śrutivipratipannā te -  
yadā sthāsyati niścalā,  
samādhāvacalā buddhiḥ -  
tadā yogamavāpsyasi.53.  

arjuna uvāca --  
sthitaprajñasya kā bhāṣā -  
samādhisthasya keśava,  
sthitadhīḥ kiṃ prabhāṣeta -  
kimāsīta vrajeta kim.54.  

śrībhagavānuvāca --  
prajahāti yadā kāmān -  
sarvān pārtha manogatān,  
ātmanyevātmanā tuṣṭaḥ -  
sthitaprajñastadocyate.55.  
duḥkheṣvanudvignamanāḥ -  
sukheṣu vigataspṛhaḥ,  
vītarāgabhayakrodhaḥ -  
sthitadhīrmunirucyate.56.  
yaḥ sarvatrānabhisnehaḥ -  
tattat prāpya śubhāśubham,  
nābhinandati na dveṣṭi -  
tasya prajñā pratiṣṭhitā.57.  
yadā saṃharate cāyaṃ -  
kūrmoʼṅgānīva sarvaśaḥ,  
indriyāṇīndriyārtheʼbhyaḥ -  
tasya prajñā pratiṣṭhitā.58.  
viṣayā vinivartante -  
nirāhārasya dehinaḥ,  
rasavarjaṃ rasoʼpyasya -  
paraṃ dṛṣṭvā nivartate.59.  
yatato hyapi kaunteya -  
puruṣasya vipaścitaḥ,  
indriyāṇi pramāthīni -  
haranti prasabhaṃ manaḥ.60.  

tāni sarvāṇi saṃyamya -  
yukta āsīta matparaḥ,  
vaśe hi yasyendriyāṇi -  
tasya prajñā pratiṣṭhitā.61.  
dhyāyato viṣayān puṃsaḥ -  
saṅgasteṣūpajāyate,  
saṅgāt sañjāyate kāmaḥ -  
kāmāt krodhoʼbhijāyate.62.  
krodhādbhavati sammohaḥ -  
sammohāt smṛtivibhramaḥ,  
smṛtibhraṃśād buddhināśaḥ -  
buddhināśāt praṇaśyati.63.  
rāgadveṣaviyuktaistu -  
viṣayānindriyaiścaran,  
ātmavaśyairvidheyātmā -  
prasādamadhigacchati.64.  
prasāde sarvaduḥkhānāṃ -  
hānirasyopajāyate,  
prasannacetaso hyāśu -  
buddhiḥ paryavatiṣṭhate.65.  

nāsti buddhirayuktasya -  
na cāyuktasya bhāvanā,  
na cābhāvayataḥ śāntiḥ -  
aśāntasya kutaḥ sukham.66.  
indriyāṇāṃ hi caratāṃ -  
yanmanoʼnuvidhīyate,  
tadasya harati prajñāṃ -  
vāyurnāvamivāmbhasi.67.  
tasmādyasya mahābāho -  
nigṛhītāni sarvaśaḥ,  
indriyāṇīndriyārthebhyaḥ -  
tasya prajñā pratiṣṭhitā.68.  
yā niśā sarvabhūtānāṃ -  
tasyāṃ jāgarti saṃyamī,  
yasyāṃ jāgrati bhūtāni -  
sā niśā paśyato muneḥ.69.  
āpūryamāṇamacalapratiṣṭham -  
samudramāpaḥ praviśanti yadvat,  
tadvatkāmā yaṃ praviśanti sarve -  
sa śāntimāpnoti na kāmakāmī.70.  

vihāya kāmān yaḥ sarvān -  
pumāṃścarati niḥspṛhaḥ,  
nirmamo nirahaṅkāraḥ -  
sa śāntimadhigacchati.71.  
eṣā brāhmī sthitiḥ pārtha -  
naināṃ prāpya vimuhyati,  
sthitvāʼsyāmantakāleʼpi -  
brahmanirvāṇamṛcchati.72.  

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde sāṅkhyayogo nāma dvitīyoʼdhyāyaḥ.

## tṛtīyoʼdhyāyaḥ

atha tṛtīyoʼdhyāyaḥ,  
karmayogaḥ.

arjuna uvāca --  
jyāyasī cet karmaṇaste -  
matā buddhirjanārdana,  
tat kiṃ karmaṇi ghore māṃ -  
niyojayasi keśava.1.  
vyāmiśreṇeva vākyena -  
buddhiṃ mohayasīva me,  
tadekaṃ vada niścitya -  
yena śreyoʼhamāpnuyām.2.  

śrībhagavānuvāca --  
lokeʼsmin dvividhā niṣṭhā -  
purā proktā mayāʼnagha,  
jñānayogena sāṅkhyānāṃ -  
karmayogena yoginām.3.  
na karmaṇāmanārambhāt -  
naiṣkarmyaṃ puruṣoʼśnute,  
na ca sannyasanādeva -  
siddhiṃ samadhigacchati.4.  
na hi kaścit kṣaṇamapi -  
jātu tiṣṭhatyakarmakṛt,  
kāryate hyavaśaḥ karma -  
sarvaḥ prakṛtijairguṇaiḥ.5.  

karmendriyāṇi saṃyamya -  
ya āste manasā smaran,  
indriyārthān vimūḍhātmā -  
mithyācāraḥ sa ucyate.6.  
yastvindriyāṇi manasā -  
niyamyārabhateʼrjuna,  
karmendriyaiḥ karmayogam -  
asaktaḥ sa viśiṣyate.7.  
niyataṃ kuru karma tvaṃ -  
karma jyāyo hyakarmaṇaḥ,  
śarīrayātrāʼpi ca te -  
na prasiddhyedakarmaṇaḥ.8.  
yajñārthāt karmaṇoʼnyatra -  
lokoʼyaṃ karmabandhanaḥ,  
tadarthaṃ karma kaunteya -  
muktasaṅgaḥ samācara.9.  
sahayajñāḥ prajāḥ sṛṣṭvā -  
purovāca prajāpatiḥ,  
anena prasaviṣyadhvam -  
eṣa voʼstviṣṭakāmadhuk.10.  

devān bhāvayatāʼnena -  
te devā bhāvayantu vaḥ,  
parasparaṃ bhāvayantaḥ -  
śreyaḥ paramavāpsyatha.11.  
iṣṭān bhogān hi vo devāḥ -  
dāsyante yajñabhāvitāḥ,  
tairdattānapradāyaibhyaḥ -  
yo bhuṅkte stena eva saḥ.12.  
yajñaśiṣṭāśinaḥ santaḥ -  
mucyante sarvakilbiṣaiḥ,  
bhuñjate te tvaghaṃ pāpāḥ -  
ye pacantyātmakāraṇāt.13.  
annādbhavanti bhūtāni -  
parjanyādannasambhavaḥ,  
yajñādbhavati parjanyaḥ -  
yajñaḥ karmasamudbhavaḥ.14.  
karma brahmodbhavaṃ viddhi -  
brahmākṣarasamudbhavam,  
tasmāt sarvagataṃ brahma -  
nityaṃ yajñe pratiṣṭhitam.15.  
evaṃ pravartitaṃ cakraṃ -  
nānuvartayatīha yaḥ,  
aghāyurindriyārāmaḥ -  
moghaṃ pārtha sa jīvati.16.  
yastvātmaratireva syād -  
ātmatṛptaśca mānavaḥ,  
ātmanyeva ca santuṣṭaḥ -  
tasya kāryaṃ na vidyate.17.  
naiva tasya kṛtenārthaḥ -  
nākṛteneha kaścana,  
na cāsya sarvabhūteṣu -  
kaścidarthavyapāśrayaḥ.18.  
tasmādasaktaḥ satataṃ -  
kāryaṃ karma samācara,  
asakto hyācaran karma -  
paramāpnoti pūruṣaḥ.19.  
karmaṇaiva hi saṃsiddhim -  
āsthitā janakādayaḥ,  
lokasaṅgrahamevāpi -  
saṃpaśyan kartumarhasi.20.  

yadyadācarati śreṣṭhaḥ -  
tattadevetaro janaḥ,  
sa yat pramāṇaṃ kurute -  
lokastadanuvartate.21.  
na me pārthāsti kartavyaṃ -  
triṣu lokeṣu kiñcana,  
nānavāptamavāptavyaṃ -  
varta eva ca karmaṇi.22.  
yadi hyahaṃ na varteyaṃ -  
jātu karmaṇyatandritaḥ,  
mama vartmānuvartante -  
manuṣyāḥ pārtha sarvaśaḥ.23.  
utsīdeyurime lokāḥ -  
na kuryāṃ karma cedaham,  
saṅkarasya ca kartā syām -  
upahanyāmimāḥ prajāḥ.24.  
saktāḥ karmaṇyavidvāṃsaḥ -  
yathā kurvanti bhārata,  
kuryādvidvāṃstathāʼsaktaḥ -  
cikīrṣurlokasaṅgraham.25.  
na buddhibhedaṃ janayed -  
ajñānāṃ karmasaṅginām,  
joṣayet sarvakarmāṇi -  
vidvān yuktaḥ samācaran.26.  
prakṛteḥ kriyamāṇāni -  
guṇaiḥ karmāṇi sarvaśaḥ,  
ahaṅkāravimūḍhātmā -  
kartāʼhamiti manyate.27.  
tattvavit tu mahābāho -  
guṇakarmavibhāgayoḥ,  
guṇā guṇeṣu vartante -  
iti matvā na sajjate.28.  
prakṛterguṇasammūḍhāḥ -  
sajjante guṇakarmasu,  
tānakṛtsnavido mandān -  
kṛtsnavinna vicālayet.29.  
mayi sarvāṇi karmāṇi -  
sannyasyādhyātmacetasā,  
nirāśīrnirmamo bhūtvā -  
yudhyasva vigatajvaraḥ.30.  

ye me matamidaṃ nityam -  
anutiṣṭhanti mānavāḥ,  
śraddhāvantoʼnasūyantaḥ -  
mucyante teʼpi karmabhiḥ.31.  
ye tvetadabhyasūyantaḥ -  
nānutiṣṭhanti me matam,  
sarvajñānavimūḍhāṃstān -  
viddhi naṣṭānacetasaḥ.32.  
sadṛśaṃ ceṣṭate svasyāḥ -  
prakṛterjñānavānapi,  
prakṛtiṃ yānti bhūtāni -  
nigrahaḥ kiṃ kariṣyati.33.  
indriyasyendriyasyārthe -  
rāgadveṣau vyavasthitau,  
tayorna vaśamāgacchet -  
tau hyasya paripanthinau.34.  
śreyān svadharmo viguṇaḥ -  
paradharmāt svanuṣṭhitāt,  
svadharme nidhanaṃ śreyaḥ -  
paradharmo bhayāvahaḥ.35.  

arjuna uvāca --  
atha kena prayuktoʼyaṃ -  
pāpaṃ carati pūruṣaḥ,  
anicchannapi vārṣṇeya -  
balādiva niyojitaḥ.36.  

śrībhagavānuvāca --  
kāma eṣa krodha eṣaḥ -  
rajoguṇasamudbhavaḥ,  
mahāśano mahāpāpmā -  
viddhyenamiha vairiṇam.37.  
dhūmenāvriyate vahniḥ -  
yathāʼdarśo malena ca,  
yatholbenāvṛto garbhaḥ -  
tathā tenedamāvṛtam.38.  
āvṛtaṃ jñānametena -  
jñānino nityavairiṇā,  
kāmarūpeṇa kaunteya -  
duṣpūreṇānalena ca.39.  
indriyāṇi mano buddhiḥ -  
asyādhiṣṭhānamucyate,  
etairvimohayatyeṣaḥ -  
jñānamāvṛtya dehinam.40.  

tasmāt tvamindriyāṇyādau -  
niyamya bharatarṣabha,  
pāpmānaṃ prajahi hyenaṃ -  
jñānavijñānanāśanam.41.  
indriyāṇi parāṇyāhuḥ -  
indriyebhyaḥ paraṃ manaḥ,  
manasastu parā buddhiḥ -  
yo buddheḥ paratastu saḥ.42.  
evaṃ buddheḥ paraṃ buddhvā -  
saṃstabhyātmānamātmanā,  
jahi śatruṃ mahābāho -  
kāmarūpaṃ durāsadam.43.  


.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde karmayogo nāma tṛtīyoʼdhyāyaḥ.

## caturthoʼdhyāyaḥ

atha caturthoʼdhyāyaḥ,  
jñānakarmasannyāsayogaḥ.

śrībhagavānuvāca --  
imaṃ vivasvate yogaṃ -  
proktavānahamavyayam,  
vivasvān manave prāha -  
manurikṣvākaveʼbravīt.1.  
evaṃ paramparāprāptam -  
imaṃ rājarṣayo viduḥ,  
sa kāleneha mahatā -  
yogo naṣṭaḥ parantapa.2.  
sa evāyaṃ mayā teʼdya -  
yogaḥ proktaḥ purātanaḥ,  
bhaktoʼsi me sakhā ceti -  
rahasyaṃ hyetaduttamam.3.  

arjuna uvāca --  
aparaṃ bhavato janma -  
paraṃ janma vivasvataḥ,  
kathametadvijānīyāṃ -  
tvamādau proktavāniti.4.  

śrībhagavānuvāca --  
bahūni me vyatītāni -  
janmāni tava cārjuna,  
tānyahaṃ veda sarvāṇi -  
na tvaṃ vettha parantapa.5.  
ajoʼpi sannavyayātmā -  
bhūtānāmīśvaroʼpi san,  
prakṛtiṃ svāmadhiṣṭhāya -  
sambhavāmyātmamāyayā.6.  
yadā yadā hi dharmasya -  
glānirbhavati bhārata,  
abhyutthānamadharmasya -  
tadātmānaṃ sṛjāmyaham.7.  
paritrāṇāya sādhūnāṃ -  
vināśāya ca duṣkṛtām,  
dharmasaṃsthāpanārthāya -  
sambhavāmi yuge yuge.8.  
janma karma ca me divyam -  
evaṃ yo vetti tattvataḥ,  
tyaktvā dehaṃ punarjanma -  
naiti māmeti soʼrjuna.9.  
vītarāgabhayakrodhāḥ -  
manmayā māmupāśritāḥ,  
bahavo jñānatapasā -  
pūtā madbhāvamāgatāḥ.10.  

ye yathā māṃ prapadyante -  
tāṃstathaiva bhajāmyaham,  
mama vartmānuvartante -  
manuṣyāḥ pārtha sarvaśaḥ.11.  
kāṅkṣantaḥ karmaṇāṃ siddhiṃ -  
yajanta iha devatāḥ,  
kṣipraṃ hi mānuṣe loke -  
siddhirbhavati karmajā.12.  
cāturvarṇyaṃ mayā sṛṣṭaṃ -  
guṇakarmavibhāgaśaḥ,  
tasya kartāramapi māṃ -  
viddhyakartāramavyayam.13.  
na māṃ karmāṇi limpanti -  
na me karmaphale spṛhā,  
iti māṃ yoʼbhijānāti -  
karmabhirna sa badhyate.14.  
evaṃ jñātvā kṛtaṃ karma -  
pūrvairapi mumukṣubhiḥ,  
kuru karmaiva tasmāttvaṃ -  
pūrvaiḥ pūrvataraṃ kṛtam.15.  

kiṃ karma kimakarmeti -  
kavayoʼpyatra mohitāḥ,  
tatte karma pravakṣyāmi -  
yajjñātvā mokṣyaseʼśubhāt.16.  
karmaṇo hyapi boddhavyaṃ -  
boddhavyaṃ ca vikarmaṇaḥ,  
akarmaṇaśca boddhavyaṃ -  
gahanā karmaṇo gatiḥ.17.  
karmaṇyakarma yaḥ paśyed -  
akarmaṇi ca karma yaḥ,  
sa buddhimān manuṣyeṣu -  
sa yuktaḥ kṛtsnakarmakṛt.18.  
yasya sarve samārambhāḥ -  
kāmasaṅkalpavarjitāḥ,  
jñānāgnidagdhakarmāṇaṃ -  
tamāhuḥ paṇḍitaṃ budhāḥ.19.  
tyaktvā karmaphalāsaṅgaṃ -  
nityatṛpto nirāśrayaḥ,  
karmaṇyabhipravṛttoʼpi -  
naiva kiñcit karoti saḥ.20.  
nirāśīryatacittātmā -  
tyaktasarvaparigrahaḥ,  
śārīraṃ kevalaṃ karma -  
kurvannāpnoti kilbiṣam.21.  
yadṛcchālābhasantuṣṭaḥ -  
dvandvātīto vimatsaraḥ,  
samaḥ siddhāvasiddhau ca -  
kṛtvāʼpi na nibadhyate.22.  
gatasaṅgasya muktasya -  
jñānāvasthitacetasaḥ,  
yajñāyācarataḥ karma -  
samagraṃ pravilīyate.23.  
brahmārpaṇaṃ brahma haviḥ -  
brahmāgnau brahmaṇā hutam,  
brahmaiva tena gantavyaṃ -  
brahmakarmasamādhinā.24.  
daivamevāpare yajñaṃ -  
yoginaḥ paryupāsate,  
brahmāgnāvapare yajñaṃ -  
yajñenaivopajuhvati.25.  

śrotrādīnīndriyāṇyanye -  
saṃyamāgniṣu juhvati,  
śabdādīn viṣayānanye -  
indriyāgniṣu juhvati.26.  
sarvāṇīndriyakarmāṇi -  
prāṇakarmāṇi cāpare,  
ātmasaṃyamayogāgnau -  
juhvati jñānadīpite.27.  
dravyayajñāstapoyajñāḥ -  
yogayajñāstathāʼpare,  
svādhyāyajñānayajñāśca -  
yatayaḥ saṃśitavratāḥ.28.  
apāne juhvati prāṇaṃ -  
prāṇeʼpānaṃ tathāʼpare,  
prāṇāpānagatī ruddhvā -  
prāṇāyāmaparāyaṇāḥ.29.  
apare niyatāhārāḥ -  
prāṇān prāṇeṣu juhvati,  
sarveʼpyete yajñavidaḥ -  
yajñakṣapitakalmaṣāḥ.30.  

yajñaśiṣṭāmṛtabhujaḥ -  
yānti brahma sanātanam,  
nāyaṃ lokoʼstyayajñasya -  
kutoʼnyaḥ kurusattama.31.  
evaṃ bahuvidhā yajñāḥ -  
vitatā brahmaṇo mukhe,  
karmajān viddhi tān sarvān -  
evaṃ jñātvā vimokṣyase.32.  
śreyān dravyamayādyajñāt -  
jñānayajñaḥ parantapa,  
sarvaṃ karmākhilaṃ pārtha -  
jñāne parisamāpyate.33.  
tadviddhi praṇipātena -  
paripraśnena sevayā,  
upadekṣyanti te jñānaṃ -  
jñāninastattvadarśinaḥ.34.  
yajjñātvā na punarmoham -  
evaṃ yāsyasi pāṇḍava,  
yena bhūtānyaśeṣeṇa -  
drakṣyasyātmanyatho mayi.35.  

api cedasi pāpebhyaḥ -  
sarvebhyaḥ pāpakṛttamaḥ,  
sarvaṃ jñānaplavenaiva -  
vṛjinaṃ santariṣyasi.36.  
yathaidhāṃsi samiddhoʼgniḥ -  
bhasmasāt kuruteʼrjuna,  
jñānāgniḥ sarvakarmāṇi -  
bhasmasāt kurute tathā.37.  
na hi jñānena sadṛśaṃ -  
pavitramiha vidyate,  
tat svayaṃ yogasaṃsiddhaḥ -  
kālenātmani vindati.38.  
śraddhāvāllabhate jñānaṃ -  
tatparaḥ saṃyatendriyaḥ,  
jñānaṃ labdhvā parāṃ śāntim -  
acireṇādhigacchati.39.  
ajñaścāśraddadhānaśca -  
saṃśayātmā vinaśyati,  
nāyaṃ lokoʼsti na paraḥ -  
na sukhaṃ saṃśayātmanaḥ.40.  
yogasannyastakarmāṇaṃ -  
jñānasañchinnasaṃśayam,  
ātmavantaṃ na karmāṇi -  
nibadhnanti dhanañjaya.41.  
tasmādajñānasambhūtaṃ -  
hṛtsthaṃ jñānāsinātmanaḥ,  
chittvainaṃ saṃśayaṃ yogam -  
ātiṣṭhottiṣṭha bhārata.42.  

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde jñānakarmasannyāsayogo nāma caturthoʼdhyāyaḥ.

## pañcamoʼdhyāyaḥ

atha pañcamoʼdhyāyaḥ,  
karmasannyāsayogaḥ.

arjuna uvāca --  
sannyāsaṃ karmaṇāṃ kṛṣṇa -  
punaryogaṃ ca śaṃsasi,  
yacchreya etayorekaṃ -  
tanme brūhi suniścitam.1.  

śrībhagavānuvāca --  
sannyāsaḥ karmayogaśca -  
niḥśreyasakarāvubhau,  
tayostu karmasannyāsāt -  
karmayogo viśiṣyate.2.  
jñeyaḥ sa nityasannyāsī -  
yo na dveṣṭi na kāṅkṣati,  
nirdvandvo hi mahābāho -  
sukhaṃ bandhāt pramucyate.3.  
sāṅkhyayogau pṛthagbālāḥ -  
pravadanti na paṇḍitāḥ,  
ekamapyāsthitaḥ samyag -  
ubhayorvindate phalam.4.  
yatsāṅkhyaiḥ prāpyate sthānaṃ -  
tadyogairapi gamyate,  
ekaṃ sāṅkhyaṃ ca yogaṃ ca -  
yaḥ paśyati sa paśyati.5.  

sannyāsastu mahābāho -  
duḥkhamāptumayogataḥ,  
yogayukto munirbrahma -  
nacireṇādhigacchati.6.  
yogayukto viśuddhātmā -  
vijitātmā jitendriyaḥ,  
sarvabhūtātmabhūtātmā -  
kurvannapi na lipyate.7.  
naiva kiñcitkaromīti -  
yukto manyeta tattvavit,  
paśyan śṛṇvan spṛśan jighran -  
aśnan gacchan svapan śvasan.8.  
pralapan visṛjan gṛhṇan -  
unmiṣannimiṣannapi,  
indriyāṇīndriyārtheṣu -  
vartanta iti dhārayan.9.  
brahmaṇyādhāya karmāṇi -  
saṅgaṃ tyaktvā karoti yaḥ,  
lipyate na sa pāpena -  
padmapatramivāmbhasā.10.  

kāyena manasā buddhyā -  
kevalairindriyairapi,  
yoginaḥ karma kurvanti -  
saṅgaṃ tyaktvātmaśuddhaye.11.  
yuktaḥ karmaphalaṃ tyaktvā -  
śāntimāpnoti naiṣṭhikīm,  
ayuktaḥ kāmakāreṇa -  
phale sakto nibadhyate.12.  
sarvakarmāṇi manasā -  
sannyasyāste sukhaṃ vaśī,  
navadvāre pure dehī -  
naiva kurvanna kārayan.13.  
na kartṛtvaṃ na karmāṇi -  
lokasya sṛjati prabhuḥ,  
na karmaphalasaṃyogaṃ -  
svabhāvastu pravartate.14.  
nādatte kasyacit pāpaṃ -  
na caiva sukṛtaṃ vibhuḥ,  
ajñānenāvṛtaṃ jñānaṃ -  
tena muhyanti jantavaḥ.15.  

jñānena tu tadajñānaṃ -  
yeṣāṃ nāśitamātmanaḥ,  
teṣāmādityavajjñānaṃ -  
prakāśayati tatparam.16.  
tadbuddhayastadātmānaḥ -  
tanniṣṭhāstatparāyaṇāḥ,  
gacchantyapunarāvṛttiṃ -  
jñānanirdhūtakalmaṣāḥ.17.  
vidyāvinayasampanne -  
brāhmaṇe gavi hastini,  
śuni caiva śvapāke ca -  
paṇḍitāḥ samadarśinaḥ.18.  
ihaiva tairjitaḥ sargaḥ -  
yeṣāṃ sāmye sthitaṃ manaḥ,  
nirdoṣaṃ hi samaṃ brahma -  
tasmād brahmaṇi te sthitāḥ.19.  
na prahṛṣyet priyaṃ prāpya -  
nodvijet prāpya cāpriyam,  
sthirabuddhirasammūḍhaḥ -  
brahmavid brahmaṇi sthitaḥ.20.  

bāhyasparśeṣvasaktātmā -  
vindatyātmani yat sukham,  
sa brahmayogayuktātmā -  
sukhamakṣayamaśnute.21.  
ye hi saṃsparśajā bhogāḥ -  
duḥkhayonaya eva te,  
ādyantavantaḥ kaunteya -  
na teṣu ramate budhaḥ.22.  
śaknotīhaiva yaḥ soḍhuṃ -  
prāk śarīravimokṣaṇāt,  
kāmakrodhodbhavaṃ vegaṃ -  
sa yuktaḥ sa sukhī naraḥ.23.  
yoʼntaḥsukhoʼntarārāmaḥ -  
tathāʼntarjyotireva yaḥ,  
sa yogī brahmanirvāṇaṃ -  
brahmabhūtoʼdhigacchati.24.  
labhante brahmanirvāṇam -  
ṛṣayaḥ kṣīṇakalmaṣāḥ,  
chinnadvaidhā yatātmānaḥ -  
sarvabhūtahite ratāḥ.25.  

kāmakrodhaviyuktānāṃ -  
yatīnāṃ yatacetasām,  
abhito brahmanirvāṇaṃ -  
vartate viditātmanām.26.  
sparśān kṛtvā bahirbāhyān -  
cakṣuścaivāntare bhruvoḥ,  
prāṇāpānau samau kṛtvā -  
nāsābhyantaracāriṇau.27.  
yatendriyamanobuddhiḥ -  
munirmokṣaparāyaṇaḥ,  
vigatecchābhayakrodhaḥ -  
yaḥ sadā mukta eva saḥ.28.  
bhoktāraṃ yajñatapasāṃ -  
sarvalokamaheśvaram,  
suhṛdaṃ sarvabhūtānāṃ -  
jñātvā māṃ śāntimṛcchati.29.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde karmasannyāsayogo nāma pañcamoʼdhyāyaḥ.

## ṣaṣṭhoʼdhyāyaḥ

atha ṣaṣṭhoʼdhyāyaḥ,  
ātmasaṃyamayogaḥ.

śrībhagavānuvāca --  
anāśritaḥ karmaphalaṃ -  
kāryaṃ karma karoti yaḥ,  
sa saṃnyāsī ca yogī ca -  
na niragnirna cākriyaḥ.1.  
yaṃ sannyāsamiti prāhuḥ -  
yogaṃ taṃ viddhi pāṇḍava,  
na hyasannyastasaṅkalpaḥ -  
yogī bhavati kaścana.2.  
ārurukṣormuneryogaṃ -  
karma kāraṇamucyate,  
yogārūḍhasya tasyaiva -  
śamaḥ kāraṇamucyate.3.  
yadā hi nendriyārtheṣu -  
na karmasvanuṣajjate,  
sarvasaṅkalpasannyāsī -  
yogārūḍhastadocyate.4.  
uddharedātmanātmānaṃ -  
nātmānamavasādayet,  
ātmaiva hyātmano bandhuḥ -  
ātmaiva ripurātmanaḥ.5.  

bandhurātmātmanastasya -  
yenātmaivātmanā jitaḥ,  
anātmanastu śatrutve -  
vartetātmaiva śatruvat.6.  
jitātmanaḥ praśāntasya -  
paramātmā samāhitaḥ,  
śītoṣṇasukhaduḥkheṣu -  
tathā mānāpamānayoḥ.7.  
jñānavijñānatṛptātmā -  
kūṭastho vijitendriyaḥ,  
yukta ityucyate yogī -  
samaloṣṭāśmakāñcanaḥ.8.  
suhṛnmitrāryudāsīna-  
madhyasthadveṣyabandhuṣu,  
sādhuṣvapi ca pāpeṣu -  
samabuddhirviśiṣyate.9.  
yogī yuñjīta satatam -  
ātmānaṃ rahasi sthitaḥ,  
ekākī yatacittātmā -  
nirāśīraparigrahaḥ.10.  

śucau deśe pratiṣṭhāpya -  
sthiramāsanamātmanaḥ,  
nātyucchritaṃ nātinīcaṃ -  
cailājinakuśottaram.11.  
tatraikāgraṃ manaḥ kṛtvā -  
yatacittendriyakriyaḥ,  
upaviśyāsane yuñjyād -  
yogamātmaviśuddhaye.12.  
samaṃ kāyaśirogrīvaṃ -  
dhārayannacalaṃ sthiraḥ,  
saṃprekṣya nāsikāgraṃ svaṃ -  
diśaścānavalokayan.13.  
praśāntātmā vigatabhīḥ -  
brahmacārivrate sthitaḥ,  
manaḥ saṃyamya maccittaḥ -  
yukta āsīta matparaḥ.14.  
yuñjannevaṃ sadātmānaṃ -  
yogī niyatamānasaḥ,  
śāntiṃ nirvāṇaparamāṃ -  
matsaṃsthāmadhigacchati.15.  

nātyaśnatastu yogoʼsti -  
na caikāntamanaśnataḥ,  
na cātisvapnaśīlasya -  
jāgrato naiva cārjuna.16.  
yuktāhāravihārasya -  
yuktaceṣṭasya karmasu,  
yuktasvapnāvabodhasya -  
yogo bhavati duḥkhahā.17.  
yadā viniyataṃ cittam -  
ātmanyevāvatiṣṭhate,  
niḥspṛhaḥ sarvakāmebhyaḥ -  
yukta ityucyate tadā.18.  
yathā dīpo nivātasthaḥ -  
neṅgate sopamā smṛtā,  
yogino yatacittasya -  
yuñjato yogamātmanaḥ.19.  
yatroparamate cittaṃ -  
niruddhaṃ yogasevayā,  
yatra caivātmanātmānaṃ -  
paśyannātmani tuṣyati.20.  

sukhamātyantikaṃ yattad -  
buddhigrāhyamatīndriyam,  
vetti yatra na caivāyaṃ -  
sthitaścalati tattvataḥ.21.  
yaṃ labdhvā cāparaṃ lābhaṃ -  
manyate nādhikaṃ tataḥ,  
yasmin sthito na duḥkhena -  
guruṇāʼpi vicālyate.22.  
taṃ vidyād duḥkhasaṃyoga-  
viyogaṃ yogasaṃjñitam,  
sa niścayena yoktavyaḥ -  
yogoʼnirviṇṇacetasā.23.  
saṅkalpaprabhavān kāmān -  
tyaktvā sarvānaśeṣataḥ,  
manasaivendriyagrāmaṃ -  
viniyamya samantataḥ.24.  
śanaiḥ śanairuparamed -  
buddhyā dhṛtigṛhītayā,  
ātmasaṃsthaṃ manaḥ kṛtvā -  
na kiñcidapi cintayet.25.  
yato yato niścarati -  
manaścañcalamasthiram,  
tatastato niyamyaitad -  
ātmanyeva vaśaṃ nayet.26.  
praśāntamanasaṃ hyenaṃ -  
yoginaṃ sukhamuttamam,  
upaiti śāntarajasaṃ -  
brahmabhūtamakalmaṣam.27.  
yuñjannevaṃ sadātmānaṃ -  
yogī vigatakalmaṣaḥ,  
sukhena brahmasaṃsparśam -  
atyantaṃ sukhamaśnute.28.  
sarvabhūtasthamātmānaṃ -  
sarvabhūtāni cātmani,  
īkṣate yogayuktātmā -  
sarvatra samadarśanaḥ.29.  
yo māṃ paśyati sarvatra -  
sarvaṃ ca mayi paśyati,  
tasyāhaṃ na praṇaśyāmi -  
sa ca me na praṇaśyati.30.  

sarvabhūtasthitaṃ yo māṃ -  
bhajatyekatvamāsthitaḥ,  
sarvathā vartamānoʼpi -  
sa yogī mayi vartate.31.  
ātmaupamyena sarvatra -  
samaṃ paśyati yoʼrjuna,  
sukhaṃ vā yadi vā duḥkhaṃ -  
sa yogī paramo mataḥ.32.  

arjuna uvāca --  
yoʼyaṃ yogastvayā proktaḥ -  
sāmyena madhusūdana,  
etasyāhaṃ na paśyāmi -  
cañcalatvāt sthitiṃ sthirām.33.  
cañcalaṃ hi manaḥ kṛṣṇa -  
pramāthi balavad dṛḍham,  
tasyāhaṃ nigrahaṃ manye -  
vāyoriva suduṣkaram.34.  

śrībhagavānuvāca --  
asaṃśayaṃ mahābāho -  
mano durnigrahaṃ calam,  
abhyāsena tu kaunteya -  
vairāgyeṇa ca gṛhyate.35.  
asaṃyatātmanā yogaḥ -  
duṣprāpa iti me matiḥ,  
vaśyātmanā tu yatatā -  
śakyoʼvāptumupāyataḥ.36.  

arjuna uvāca --  
ayatiḥ śraddhayopetaḥ -  
yogāccalitamānasaḥ,  
aprāpya yogasaṃsiddhiṃ -  
kāṃ gatiṃ kṛṣṇa gacchati.37.  
kaccinnobhayavibhraṣṭaḥ -  
chinnābhramiva naśyati,  
apratiṣṭho mahābāho -  
vimūḍho brahmaṇaḥ pathi.38.  
etanme saṃśayaṃ kṛṣṇa -  
chettumarhasyaśeṣataḥ,  
tvadanyaḥ saṃśayasyāsya -  
chettā na hyupapadyate.39.  

śrībhagavānuvāca --  
pārtha naiveha nāmutra -  
vināśastasya vidyate,  
na hi kalyāṇakṛt kaścid -  
durgatiṃ tāta gacchati.40.  
prāpya puṇyakṛtāṃ lokān -  
uṣitvā śāśvatīḥ samāḥ,  
śucīnāṃ śrīmatāṃ gehe -  
yogabhraṣṭoʼbhijāyate.41.  
athavā yogināmeva -  
kule bhavati dhīmatām,  
etaddhi durlabhataraṃ -  
loke janma yadīdṛśam.42.  
tatra taṃ buddhisaṃyogaṃ -  
labhate paurvadehikam,  
yatate ca tato bhūyaḥ -  
saṃsiddhau kurunandana.43.  
pūrvābhyāsena tenaiva -  
hriyate hyavaśoʼpi saḥ,  
jijñāsurapi yogasya -  
śabdabrahmātivartate.44.  
prayatnādyatamānastu -  
yogī saṃśuddhakilbiṣaḥ,  
anekajanmasaṃsiddhaḥ -  
tato yāti parāṃ gatim.45.  

tapasvibhyoʼdhiko yogī -  
jñānibhyoʼpi matoʼdhikaḥ,  
karmibhyaścādhiko yogī -  
tasmādyogī bhavārjuna.46.  
yogināmapi sarveṣāṃ -  
madgatenāntarātmanā,  
śraddhāvān bhajate yo māṃ -  
sa me yuktatamo mataḥ.47.
‌
.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde ātmasaṃyamayogo nāma ṣaṣṭhoʼdhyāyaḥ.

# adhyāyāḥ 7-12

## saptamoʼdhyāyaḥ

atha saptamoʼdhyāyaḥ,  
jñānavijñānayogaḥ.

śrībhagavānuvāca --  
mayyāsaktamanāḥ pārtha -  
yogaṃ yuñjan madāśrayaḥ,  
asaṃśayaṃ samagraṃ māṃ -  
yathā jñāsyasi tacchṛṇu.1.  
jñānaṃ teʼhaṃ savijñānam -  
idaṃ vakṣyāmyaśeṣataḥ,  
yajjñātvā neha bhūyoʼnyat -  
jñātavyamavaśiṣyate.2.  
manuṣyāṇāṃ sahasreṣu -  
kaścidyatati siddhaye,  
yatatāmapi siddhānāṃ -  
kaścinmāṃ vetti tattvataḥ.3.  
bhūmirāpoʼnalo vāyuḥ -  
khaṃ mano buddhireva ca,  
ahaṅkāra itīyaṃ me -  
bhinnā prakṛtiraṣṭadhā.4.  
apareyamitastvanyāṃ -  
prakṛtiṃ viddhi me parām,  
jīvabhūtāṃ mahābāho -  
yayedaṃ dhāryate jagat.5.  

etadyonīni bhūtāni -  
sarvāṇītyupadhāraya,  
ahaṃ kṛtsnasya jagataḥ -  
prabhavaḥ pralayastathā.6.  
mattaḥ parataraṃ nānyat -  
kiñcidasti dhanañjaya,  
mayi sarvamidaṃ protaṃ -  
sūtre maṇigaṇā iva.7.  
rasoʼhamapsu kaunteya -  
prabhāʼsmi śaśisūryayoḥ,  
praṇavaḥ sarvavedeṣu -  
śabdaḥ khe pauruṣaṃ nṛṣu.8.  
puṇyo gandhaḥ pṛthivyāṃ ca -  
tejaścāsmi vibhāvasau,  
jīvanaṃ sarvabhūteṣu -  
tapaścāsmi tapasviṣu.9.  
bījaṃ māṃ sarvabhūtānāṃ -  
viddhi pārtha sanātanam,  
buddhirbuddhimatāmasmi -  
tejastejasvināmaham.10.  

balaṃ balavatāṃ cāhaṃ -  
kāmarāgavivarjitam,  
dharmāviruddho bhūteṣu -  
kāmoʼsmi bharatarṣabha.11.  
ye caiva sāttvikā bhāvāḥ -  
rājasāstāmasāśca ye,  
matta eveti tān viddhi -  
na tvahaṃ teṣu te mayi.12.  
tribhirguṇamayairbhāvaiḥ -  
ebhiḥ sarvamidaṃ jagat,  
mohitaṃ nābhijānāti -  
māmebhyaḥ paramavyayam.13.  
daivī hyeṣā guṇamayī -  
mama māyā duratyayā,  
māmeva ye prapadyante -  
māyāmetāṃ taranti te.14.  
na māṃ duṣkṛtino mūḍhāḥ -  
prapadyante narādhamāḥ,  
māyayāʼpahṛtajñānāḥ -  
āsuraṃ bhāvamāśritāḥ.15.  

caturvidhā bhajante māṃ -  
janāḥ sukṛtinoʼrjuna,  
ārto jijñāsurarthārthī -  
jñānī ca bharatarṣabha.16.  
teṣāṃ jñānī nityayuktaḥ -  
ekabhaktirviśiṣyate,  
priyo hi jñāninoʼtyartham -  
ahaṃ sa ca mama priyaḥ.17.  
udārāḥ sarva evaite jñānī -  
tvātmaiva me matam,  
āsthitaḥ sa hi yuktātmā -  
māmevānuttamāṃ gatim.18.  
bahūnāṃ janmanāmante -  
jñānavān māṃ prapadyate,  
vāsudevaḥ sarvamiti -  
sa mahātmā sudurlabhaḥ.19.  
kāmaistaistairhṛtajñānāḥ -  
prapadyanteʼnyadevatāḥ,  
taṃ taṃ niyamamāsthāya -  
prakṛtyā niyatāḥ svayā.20.  

yo yo yāṃ yāṃ tanuṃ bhaktaḥ -  
śraddhayāʼrcitumicchati,  
tasya tasyācalāṃ śraddhāṃ -  
tāmeva vidadhāmyaham.21.  
sa tayā śraddhayā yuktaḥ -  
tasyārādhanamīhate,  
labhate ca tataḥ kāmān -  
mayaiva vihitān hi tān.22.  
antavattu phalaṃ teṣāṃ -  
tadbhavatyalpamedhasām,  
devān devayajo yānti -  
madbhaktā yānti māmapi.23.  
avyaktaṃ vyaktimāpannaṃ -  
manyante māmabuddhayaḥ,  
paraṃ bhāvamajānantaḥ -  
mamāvyayamanuttamam.24.  
nāhaṃ prakāśaḥ sarvasya -  
yogamāyāsamāvṛtaḥ,  
mūḍhoʼyaṃ nābhijānāti -  
loko māmajamavyayam.25.  

vedāhaṃ samatītāni -  
vartamānāni cārjuna,  
bhaviṣyāṇi ca bhūtāni -  
māṃ tu veda na kaścana.26.  
icchādveṣasamutthena -  
dvandvamohena bhārata,  
sarvabhūtāni saṃmohaṃ -  
sarge yānti parantapa.27.  
yeṣāṃ tvantagataṃ pāpaṃ -  
janānāṃ puṇyakarmaṇām,  
te dvandvamohanirmuktāḥ -  
bhajante māṃ dṛḍhavratāḥ.28.  
jarāmaraṇamokṣāya -  
māmāśritya yatanti ye,  
te brahma tadviduḥ kṛtsnam -  
adhyātmaṃ karma cākhilam.29.  
sādhibhūtādhidaivaṃ māṃ -  
sādhiyajñaṃ ca ye viduḥ,  
prayāṇakāleʼpi ca māṃ -  
te viduryuktacetasaḥ.30.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde jñānavijñānayogo nāma saptamoʼdhyāyaḥ.

## aṣṭamoʼdhyāyaḥ

atha aṣṭamoʼdhyāyaḥ,  
akṣarabrahmayogaḥ.

arjuna uvāca --  
kiṃ tad brahma kimadhyātmaṃ -  
kiṃ karma puruṣottama,  
adhibhūtaṃ ca kiṃ proktam -  
adhidaivaṃ kimucyate.1.  
adhiyajñaḥ kathaṃ koʼtra -  
deheʼsmin madhusūdana,  
prayāṇakāle ca kathaṃ -  
jñeyoʼsi niyatātmabhiḥ.2.  

śrībhagavānuvāca --  
akṣaraṃ brahma paramaṃ -  
svabhāvoʼdhyātmamucyate,  
bhūtabhāvodbhavakaraḥ -  
visargaḥ karmasaṃjñitaḥ.3.  
adhibhūtaṃ kṣaro bhāvaḥ -  
puruṣaścādhidaivatam,  
adhiyajñoʼhamevātra -  
dehe dehabhṛtāṃ vara.4.  
antakāle ca māmeva -  
smaran muktvā kalevaram,  
yaḥ prayāti sa madbhāvaṃ -  
yāti nāstyatra saṃśayaḥ.5.  
yaṃ yaṃ vāʼpi smaran bhāvaṃ -  
tyajatyante kalevaram,  
taṃ tamevaiti kaunteya -  
sadā tadbhāvabhāvitaḥ.6.  
tasmāt sarveṣu kāleṣu -  
māmanusmara yudhya ca,  
mayyarpitamanobuddhiḥ -  
māmevaiṣyasyasaṃśayaḥ.7.  
abhyāsayogayuktena -  
cetasā nānyagāminā,  
paramaṃ puruṣaṃ divyaṃ -  
yāti pārthānucintayan.8.  

kaviṃ purāṇam anuśāsitāram -  
anoraṇīyāṃsamanusmaredyaḥ,  
sarvasya dhātāramacintyarūpam -  
ādityavarṇaṃ tamasaḥ parastāt.9.  
prayāṇakāle manasāʼcalena -  
bhaktyā yukto yogabalena caiva,  
bhruvormadhye prāṇamāveśya samyak -  
sa taṃ paraṃ puruṣamupaiti divyam.10.  
yadakṣaraṃ vedavido vadanti -  
viśanti yadyatayo vītarāgāḥ,  
yadicchanto brahmacaryaṃ caranti -  
tat te padaṃ saṅgraheṇa pravakṣye.11.  

sarvadvārāṇi saṃyamya -  
mano hṛdi nirudhya ca,  
mūrdhnyādhāyātmanaḥ prāṇam -  
āsthito yogadhāraṇām.12.  
omityekākṣaraṃ brahma -  
vyāharan māmanusmaran,  
yaḥ prayāti tyajan dehaṃ -  
sa yāti paramāṃ gatim.13.  
ananyacetāḥ satataṃ -  
yo māṃ smarati nityaśaḥ,  
tasyāhaṃ sulabhaḥ pārtha -  
nityayuktasya yoginaḥ.14.  
māmupetya punarjanma -  
duḥkhālayamaśāśvatam,  
nāpnuvanti mahātmānaḥ -  
saṃsiddhiṃ paramāṃ gatāḥ.15.  

ābrahmabhuvanāllokāḥ -  
punarāvartinoʼrjuna,  
māmupetya tu kaunteya -  
punarjanma na vidyate.16.  
sahasrayugaparyantam -  
aharyad brahmaṇo viduḥ,  
rātriṃ yugasahasrāntāṃ -  
teʼhorātravido janāḥ.17.  
avyaktād vyaktayaḥ sarvāḥ -  
prabhavantyaharāgame,  
rātryāgame pralīyante -  
tatraivāvyaktasaṃjñake.18.  
bhūtagrāmaḥ sa evāyaṃ -  
bhūtvā bhūtvā pralīyate,  
rātryāgameʼvaśaḥ pārtha -  
prabhavatyaharāgame.19.  
parastasmāttu bhāvoʼnyo -  
ʼvyaktoʼvyaktātsanātanaḥ,  
yaḥ sa sarveṣu bhūteṣu -  
naśyatsu na vinaśyati.20.  

avyaktoʼkṣara ityuktaḥ -  
tamāhuḥ paramāṃ gatim,  
yaṃ prāpya na nivartante -  
taddhāma paramaṃ mama.21.  
puruṣaḥ sa paraḥ pārtha -  
bhaktyā labhyastvananyayā,  
yasyāntaḥsthāni bhūtāni -  
yena sarvamidaṃ tatam.22.  
yatra kāle tvanāvṛttim -  
āvṛttiṃ caiva yoginaḥ,  
prayātā yānti taṃ kālaṃ -  
vakṣyāmi bharatarṣabha.23.  
agnirjotirahaḥ śuklaḥ -  
ṣaṇmāsā uttarāyaṇam,  
tatra prayātā gacchanti -  
brahma brahmavido janāḥ.24.  
dhūmo rātristathā kṛṣṇaḥ -  
ṣaṇmāsā dakṣiṇāyanam,  
tatra cāndramasaṃ jyotiḥ -  
yogī prāpya nivartate.25.  
śuklakṛṣṇe gatī hyete -  
jagataḥ śāśvate mate,  
ekayā yātyanāvṛttim -  
anyayāvartate punaḥ.26.  
naite sṛtī pārtha jānan -  
yogī muhyati kaścana,  
tasmāt sarveṣu kāleṣu -  
yogayukto bhavārjuna.27.  

vedeṣu yajñeṣu tapaḥsu caiva -  
dāneṣu yat puṇyaphalaṃ pradiṣṭam,  
atyeti tatsarvamidaṃ viditvā -  
yogī paraṃ sthānamupaiti cādyam.28.  

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde akṣarabrahmayogo nāma aṣṭamoʼdhyāyaḥ.

## navamoʼdhyāyaḥ

atha navamoʼdhyāyaḥ,  
rājavidyārājaguhyayogaḥ.

śrībhagavānuvāca --  
idaṃ tu te guhyatamaṃ -  
pravakṣyāmyanasūyave,  
jñānaṃ vijñānasahitaṃ -  
yat jñātvā mokṣyaseʼśubhāt.1.  
rājavidyā rājaguhyaṃ -  
pavitramidamuttamam,  
pratyakṣāvagamaṃ dharmyaṃ -  
susukhaṃ kartumavyayam.2.  
aśraddadhānāḥ puruṣāḥ -  
dharmasyāsya parantapa,  
aprāpya māṃ nivartante -  
mṛtyusaṃsāravartmani.3.  
mayā tatamidaṃ sarvaṃ -  
jagadavyaktamūrtinā,  
matsthāni sarvabhūtāni -  
na cāhaṃ teṣvavasthitaḥ.4.  
na ca matsthāni bhūtāni -  
paśya me yogamaiśvaram,  
bhūtabhṛnna ca bhūtasthaḥ -  
mamātmā bhūtabhāvanaḥ.5.  

yathākāśasthito nityaṃ -  
vāyuḥ sarvatrago mahān,  
tathā sarvāṇi bhūtāni -  
matsthānītyupadhāraya.6.  
sarvabhūtāni kaunteya -  
prakṛtiṃ yānti māmikām,  
kalpakṣaye punastāni -  
kalpādau visṛjāmyaham.7.  
prakṛtiṃ svāmavaṣṭabhya -  
visṛjāmi punaḥ punaḥ,  
bhūtagrāmamimaṃ kṛtsnam -  
avaśaṃ prakṛtervaśāt.8.  
na ca māṃ tāni karmāṇi -  
nibadhnanti dhanañjaya,  
udāsīnavadāsīnam -  
asaktaṃ teṣu karmasu.9.  
mayāʼdhyakṣeṇa prakṛtiḥ -  
sūyate sacarācaram,  
hetunāʼnena kaunteya -  
jagadviparivartate.10.  

avajānanti māṃ mūḍhāḥ -  
mānuṣīṃ tanumāśritam,  
paraṃ bhāvamajānantaḥ -  
mama bhūtamaheśvaram.11.  
moghāśā moghakarmāṇaḥ -  
moghajñānā vicetasaḥ,  
rākṣasīmāsurīṃ caiva -  
prakṛtiṃ mohinīṃ śritāḥ.12.  
mahātmānastu māṃ pārtha -  
daivīṃ prakṛtimāśritāḥ,  
bhajantyananyamanasaḥ -  
jñātvā bhūtādimavyayam.13.  
satataṃ kīrtayanto māṃ -  
yatantaśca dṛḍhavratāḥ,  
namasyantaśca māṃ bhaktyā -  
nityayuktā upāsate.14.  
jñānayajñena cāpyanye -  
yajanto māmupāsate,  
ekatvena pṛthaktvena -  
bahudhā viśvatomukham.15.  

ahaṃ kraturahaṃ yajñaḥ -  
svadhāʼhamahamauṣadham,  
mantroʼhamahamevājyam -  
ahamagnirahaṃ hutam.16.  
pitāʼhamasya jagataḥ -  
mātā dhātā pitāmahaḥ,  
vedyaṃ pavitramoṅkāraḥ -  
ṛksāma yajureva ca.17.  
gatirbhartā prabhuḥ sākṣī -  
nivāsaḥ śaraṇaṃ suhṛt,  
prabhavaḥ pralayaḥ sthānaṃ -  
nidhānaṃ bījamavyayam.18.  
tapāmyahamahaṃ varṣaṃ -  
nigṛhṇāmyutsṛjāmi ca,  
amṛtaṃ caiva mṛtyuśca -  
sadasaccāhamarjuna.19.  

[chandoʼbhedaḥ]{.chandas}

traividyā māṃ somapāḥ pūtapāpāḥ -  
yajñairiṣṭvā svargatiṃ prārthayante,  
te puṇyamāsādya surendralokam -  
aśnanti divyān divi devabhogān.20.  
te taṃ bhuktvā svargalokaṃ viśālam -  
kṣīṇe puṇye martyalokaṃ viśanti,  
evaṃ trayīdharmamanuprapannāḥ -  
gatāgataṃ kāmakāmā labhante.21.  

[chandoʼbhedaḥ]{.chandas}

ananyāścintayanto māṃ -  
ye janāḥ paryupāsate,  
teṣāṃ nityābhiyuktānāṃ -  
yogakṣemaṃ vahāmyaham.22.  
yeʼpyanyadevatābhaktāḥ -  
yajante śraddhayānvitāḥ,  
teʼpi māmeva kaunteya -  
yajantyavidhipūrvakam.23.  
ahaṃ hi sarvayajñānāṃ -  
bhoktā ca prabhureva ca,  
na tu māmabhijānanti -  
tattvenātaścyavanti te.24.  
yānti devavratā devān -  
pitṝn yānti pitṛvratāḥ,  
bhūtāni yānti bhūtejyāḥ -  
yānti madyājinoʼpi mām.25.  
patraṃ puṣpaṃ phalaṃ toyaṃ -  
yo me bhaktyā prayacchati,  
tadahaṃ bhaktyupahṛtam -  
aśnāmi prayatātmanaḥ.26.  
yat karoṣi yadaśnāsi -  
yajjuhoṣi dadāsi yat,  
yat tapasyasi kaunteya -  
tat kuruṣva madarpaṇam.27.  
śubhāśubhaphalairevaṃ -  
mokṣyase karmabandhanaiḥ,  
sannyāsayogayuktātmā -  
vimukto māmupaiṣyasi.28.  
samoʼhaṃ sarvabhūteṣu -  
na me dveṣyoʼsti na priyaḥ,  
ye bhajanti tu māṃ bhaktyā -  
mayi te teṣu cāpyaham.29.  
api cet sudurācāraḥ -  
bhajate māmananyabhāk,  
sādhureva sa mantavyaḥ -  
samyagvyavasito hi saḥ.30.  

kṣipraṃ bhavati dharmātmā -  
śaśvacchāntiṃ nigacchati,  
kaunteya pratijānīhi -  
na me bhaktaḥ praṇaśyati.31.  
māṃ hi pārtha vyapāśritya -  
yeʼpi syuḥ pāpayonayaḥ,  
striyo vaiśyāstathā śūdrāḥ -  
teʼpi yānti parāṃ gatim.32.  
kiṃ punarbrāhmaṇāḥ puṇyāḥ -  
bhaktā rājarṣayastathā,  
anityamasukhaṃ lokam -  
imaṃ prāpya bhajasva mām.33.  
manmanā bhava madbhaktaḥ -  
madyājī māṃ namaskuru,  
māmevaiṣyasi yuktvaivam -  
ātmānaṃ matparāyaṇaḥ.34.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde rājavidyārājaguhyayogo nāma navamoʼdhyāyaḥ.

## daśamoʼdhyāyaḥ

atha daśamoʼdhyāyaḥ,  
vibhūtiyogaḥ.

śrībhagavānuvāca --  
bhūya eva mahābāho -  
śṛṇu me paramaṃ vacaḥ,  
yatteʼhaṃ prīyamāṇāya -  
vakṣyāmi hitakāmyayā.1.  
na me viduḥ suragaṇāḥ -  
prabhavaṃ na maharṣayaḥ,  
ahamādirhi devānāṃ -  
maharṣīṇāṃ ca sarvaśaḥ.2.  
yo māmajamanādiṃ ca -  
vetti lokamaheśvaram,  
asaṃmūḍhaḥ sa martyeṣu -  
sarvapāpaiḥ pramucyate.3.  
buddhirjñānamasaṃmohaḥ -  
kṣamā satyaṃ damaḥ śamaḥ,  
sukhaṃ duḥkhaṃ bhavoʼbhāvaḥ -  
bhayaṃ cābhayameva ca.4.  
ahiṃsā samatā tuṣṭiḥ -  
tapo dānaṃ yaśoʼyaśaḥ,  
bhavanti bhāvā bhūtānāṃ -  
matta eva pṛthagvidhāḥ.5.  

maharṣayaḥ sapta pūrve -  
catvāro manavastathā,  
madbhāvā mānasā jātāḥ -  
yeṣāṃ loka imāḥ prajāḥ.6.  
etāṃ vibhūtiṃ yogaṃ ca -  
mama yo vetti tattvataḥ,  
soʼvikampena yogena -  
yujyate nātra saṃśayaḥ.7.  
ahaṃ sarvasya prabhavaḥ -  
mattaḥ sarvaṃ pravartate,  
iti matvā bhajante māṃ -  
budhā bhāvasamanvitāḥ.8.  
maccittā madgataprāṇāḥ -  
bodhayantaḥ parasparam,  
kathayantaśca māṃ nityaṃ -  
tuṣyanti ca ramanti ca.9.  
teṣāṃ satatayuktānāṃ -  
bhajatāṃ prītipūrvakam,  
dadāmi buddhiyogaṃ taṃ -  
yena māmupayānti te.10.  
teṣāmevānukampārtham -  
ahamajñānajaṃ tamaḥ,  
nāśayāmyātmabhāvasthaḥ -  
jñānadīpena bhāsvatā.11.  

arjuna uvāca --  
paraṃ brahma paraṃ dhāma -  
pavitraṃ paramaṃ bhavān,  
puruṣaṃ śāśvataṃ divyam -  
ādidevamajaṃ vibhum.12.  
āhustvāmṛṣayaḥ sarve -  
devarṣirnāradastathā,  
asito devalo vyāsaḥ -  
svayaṃ caiva bravīṣi me.13.  
sarvametadṛtaṃ manye -  
yanmāṃ vadasi keśava,  
na hi te bhagavan vyaktiṃ -  
vidurdevā na dānavāḥ.14.  
svayamevātmanātmānaṃ -  
vettha tvaṃ puruṣottama,  
bhūtabhāvana bhūteśa -  
devadeva jagatpate.15.  

vaktumarhasyaśeṣeṇa -  
divyā hyātmavibhūtayaḥ,  
yābhirvibhūtibhirlokān -  
imāṃstvaṃ vyāpya tiṣṭhasi.16.  
kathaṃ vidyāmahaṃ yogin -  
tvāṃ sadā paricintayan,  
keṣu keṣu ca bhāveṣu -  
cintyoʼsi bhagavanmayā.17.  
vistareṇātmano yogaṃ -  
vibhūtiṃ ca janārdana,  
bhūyaḥ kathaya tṛptirhi -  
śṛṇvato nāsti meʼmṛtam.18.  

śrībhagavānuvāca --  
hanta te kathayiṣyāmi -  
divyā hyātmavibhūtayaḥ,  
prādhānyataḥ kuruśreṣṭha -  
nāstyanto vistarasya me.19.  
ahamātmā guḍākeśa -  
sarvabhūtāśayasthitaḥ,  
ahamādiśca madhyaṃ ca -  
bhūtānāmanta eva ca.20.  

ādityānāmahaṃ viṣṇuḥ -  
jyotiṣāṃ raviraṃśumān,  
marīcirmarutāmasmi -  
nakṣatrāṇāmahaṃ śaśī.21.  
vedānāṃ sāmavedoʼsmi -  
devānāmasmi vāsavaḥ,  
indriyāṇāṃ manaścāsmi -  
bhūtānāmasmi cetanā.22.  
rudrāṇāṃ śaṅkaraścāsmi -  
vitteśo yakṣarakṣasām,  
vasūnāṃ pāvakaścāsmi -  
meruḥ śikhariṇāmaham.23.  
purodhasāṃ ca mukhyaṃ māṃ -  
viddhi pārtha bṛhaspatim,  
senānīnāmahaṃ skandaḥ -  
sarasāmasmi sāgaraḥ.24.  
maharṣīṇāṃ bhṛgurahaṃ -  
girāmasmyekamakṣaram,  
yajñānāṃ japayajñoʼsmi -  
sthāvarāṇāṃ himālayaḥ.25.  

aśvatthaḥ sarvavṛkṣāṇāṃ -  
devarṣīṇāṃ ca nāradaḥ,  
gandharvāṇāṃ citrarathaḥ -  
siddhānāṃ kapilo muniḥ.26.  
uccaiḥśravasamaśvānāṃ -  
viddhi māmamṛtodbhavam,  
airāvataṃ gajendrāṇāṃ -  
narāṇāṃ ca narādhipam.27.  
āyudhānāmahaṃ vajraṃ -  
dhenūnāmasmi kāmadhuk,  
prajanaścāsmi kandarpaḥ -  
sarpāṇāmasmi vāsukiḥ.28.  
anantaścāsmi nāgānāṃ -  
varuṇo yādasāmaham,  
pitṝṇāmaryamā cāsmi -  
yamaḥ saṃyamatāmaham.29.  
prahlādaścāsmi daityānāṃ -  
kālaḥ kalayatāmaham,  
mṛgāṇāṃ ca mṛgendroʼhaṃ -  
vainateyaśca pakṣiṇām.30.  

pavanaḥ pavatāmasmi -  
rāmaḥ śastrabhṛtāmaham,  
jhaṣāṇāṃ makaraścāsmi -  
srotasāmasmi jāhnavī.31.  
sargāṇāmādirantaśca -  
madhyaṃ caivāhamarjuna,  
adhyātmavidyā vidyānāṃ -  
vādaḥ pravadatāmaham.32.  
akṣarāṇāmakāroʼsmi -  
dvandvaḥ sāmāsikasya ca,  
ahamevākṣayaḥ kālaḥ -  
dhātāʼhaṃ viśvatomukhaḥ.33.  
mṛtyuḥ sarvaharaścāham -  
udbhavaśca bhaviṣyatām,  
kīrtiḥ śrīrvāk ca nārīṇāṃ -  
smṛtirmedhā dhṛtiḥ kṣamā.34.  
bṛhatsāma tathā sāmnāṃ -  
gāyatrī chandasāmaham,  
māsānāṃ mārgaśīrṣoʼham -  
ṛtūnāṃ kusumākaraḥ.35.  

dyūtaṃ chalayatāmasmi -  
tejastejasvināmaham,  
jayoʼsmi vyavasāyoʼsmi -  
sattvaṃ sattvavatāmaham.36.  
vṛṣṇīnāṃ vāsudevoʼsmi -  
pāṇḍavānāṃ dhanañjayaḥ,  
munīnāmapyahaṃ vyāsaḥ -  
kavīnāmuśanā kaviḥ.37.  
daṇḍo damayatāmasmi -  
nītirasmi jigīṣatām,  
maunaṃ caivāsmi guhyānāṃ -  
jñānaṃ jñānavatāmaham.38.  
yaccāpi sarvabhūtānāṃ -  
bījaṃ tadahamarjuna,  
na tadasti vinā yatsyāt -  
mayā bhūtaṃ carācaram.39.  
nāntoʼsti mama divyānāṃ -  
vibhūtīnāṃ parantapa,  
eṣa tūddeśataḥ proktaḥ -  
vibhūtervistaro mayā.40.  
yadyadvibhūtimatsattvaṃ -  
śrīmadūrjitameva vā,  
tattadevāvagaccha tvaṃ -  
mama tejoṃśasambhavam.41.  
athavā bahunaitena -  
kiṃ jñātena tavārjuna,  
viṣṭabhyāhamidaṃ kṛtsnam -  
ekāṃśena sthito jagat.42.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde vibhūtiyogo nāma daśamoʼdhyāyaḥ.

## ekādaśoʼdhyāyaḥ

atha ekādaśoʼdhyāyaḥ,  
viśvarūpadarśanayogaḥ.

arjuna uvāca --  
madanugrahāya paramaṃ -  
guhyamadhyātmasaṃjñitam,  
yattvayoktaṃ vacastena -  
mohoʼyaṃ vigato mama.1.  
bhavāpyayau hi bhūtānāṃ -  
śrutau vistaraśo mayā,  
tvattaḥ kamalapatrākṣa -  
māhātmyamapi cāvyayam.2.  
evametadyathāttha tvam -  
ātmānaṃ parameśvara,  
draṣṭumicchāmi te rūpam -  
aiśvaraṃ puruṣottama.3.  
manyase yadi tacchakyaṃ -  
mayā draṣṭumiti prabho,  
yogeśvara tato me tvaṃ -  
darśayātmānamavyayam.4.  

śrībhagavānuvāca --  
paśya me pārtha rūpāṇi -  
śataśoʼtha sahasraśaḥ,  
nānāvidhāni divyāni -  
nānāvarṇākṛtīni ca.5.  
paśyādityān vasūn rudrān -  
aśvinau marutastathā,  
bahūnyadṛṣṭapūrvāṇi -  
paśyāścaryāṇi bhārata.6.  
ihaikasthaṃ jagatkṛtsnaṃ -  
paśyādya sacarācaram,  
mama dehe guḍākeśa -  
yaccānyad draṣṭumicchasi.7.  
na tu māṃ śakyase draṣṭum -  
anenaiva svacakṣuṣā,  
divyaṃ dadāmi te cakṣuḥ -  
paśya me yogamaiśvaram.8.  

sañjaya uvāca --  
evamuktvā tato rājan -  
mahāyogeśvaro hariḥ,  
darśayāmāsa pārthāya -  
paramaṃ rūpamaiśvaram.9.  
anekavaktranayanam -  
anekādbhutadarśanam,  
anekadivyābharaṇaṃ -  
divyānekodyatāyudham.10.  
divyamālyāmbaradharaṃ -  
divyagandhānulepanam,  
sarvāścaryamayaṃ devam -  
anantaṃ viśvatomukham.11.  
divi sūryasahasrasya -  
bhavedyugapadutthitā,  
yadi bhāḥ sadṛśī sā syād -  
bhāsastasya mahātmanaḥ.12.  
tatraikasthaṃ jagatkṛtsnaṃ -  
pravibhaktamanekadhā,  
apaśyaddevadevasya -  
śarīre pāṇḍavastadā.13.  
tataḥ sa vismayāviṣṭaḥ -  
hṛṣṭaromā dhanañjayaḥ,  
praṇamya śirasā devaṃ -  
kṛtāñjalirabhāṣata.14.  

arjuna uvāca --  
paśyāmi devāṃstava deva dehe -  
sarvāṃstathā bhūtaviśeṣasaṅghān,  
brahmāṇamīśaṃ kamalāsanastham -  
ṛṣīṃśca sarvānuragāṃśca divyān.15.  
anekabāhūdaravaktranetram -  
paśyāmi tvāṃ sarvatoʼnantarūpam,  
nāntaṃ na madhyaṃ na punastavādim -  
paśyāmi viśveśvara viśvarūpa.16.  
kirīṭinaṃ gadinaṃ cakriṇaṃ ca -  
tejorāśiṃ sarvato dīptimantam,  
paśyāmi tvāṃ durnirīkṣyaṃ samantād -  
dīptānalārkadyutimaprameyam.17.  
tvamakṣaraṃ paramaṃ veditavyam -  
tvamasya viśvasya paraṃ nidhānam,  
tvamavyayaḥ śāśvatadharmagoptā -  
sanātanastvaṃ puruṣo mato me.18.  
anādimadhyāntamanantavīryam -  
anantabāhuṃ śaśisūryanetram,  
paśyāmi tvāṃ dīptahutāśavaktram -  
svatejasā viśvamidaṃ tapantam.19.  
dyāvāpṛthivyoridamantaraṃ hi -  
vyāptaṃ tvayaikena diśaśca sarvāḥ,  
dṛṣṭvāʼdbhutaṃ rūpamugraṃ tavedam -  
lokatrayaṃ pravyathitaṃ mahātman.20.  

amī hi tvāṃ surasaṅghā viśanti -  
kecidbhītāḥ prāñjalayo gṛṇanti,  
svastītyuktvā maharṣisiddhasaṅghāḥ -  
stuvanti tvāṃ stutibhiḥ puṣkalābhiḥ.21.  
rudrādityā vasavo ye ca sādhyāḥ -  
viśveśvinau marutaścoṣmapāśca,  
gandharvayakṣāsurasiddhasaṅghāḥ -  
vīkṣante tvāṃ vismitāścaiva sarve.22.  
rūpaṃ mahatte bahuvaktranetram -  
mahābāho bahubāhūrupādam,  
bahūdaraṃ bahudaṃṣṭrākarālam -  
dṛṣṭvā lokāḥ pravyathitāstathāʼham.23.  
nabhaḥspṛśaṃ dīptamanekavarṇam -  
vyāttānanaṃ dīptaviśālanetram,  
dṛṣṭvā hi tvāṃ pravyathitāntarātmā -  
dhṛtiṃ na vindāmi śamaṃ ca viṣṇo.24.  
daṃṣṭrākarālāni ca te mukhāni -  
dṛṣṭvaiva kālānalasannibhāni,  
diśo na jāne na labhe ca śarma -  
prasīda deveśa jagannivāsa.25.  

amī ca tvāṃ dhṛtarāṣṭrasya putrāḥ -  
sarve sahaivāvanipālasaṅghaiḥ,  
bhīṣmo droṇaḥ sūtaputrastathāʼsau -  
sahāsmadīyairapi yodhamukhyaiḥ.26.  
vaktrāṇi te tvaramāṇā viśanta -  
daṃṣṭrākarālāni bhayānakāni,  
kecidvilagnā daśanāntareṣu -  
sandṛśyante cūrṇitairuttamāṅgaiḥ.27.  
yathā nadīnāṃ bahavoʼmbuvegāḥ -  
samudramevābhimukhā dravanti,  
tathā tavāmī naralokavīrā -  
viśanti vaktrāṇyabhivijvalanti.28.  
yathā pradīptaṃ jvalanaṃ pataṅgāḥ -  
viśanti nāśāya samṛddhavegāḥ,  
tathaiva nāśāya viśanti lokāḥ -  
tavāpi vaktrāṇi samṛddhavegāḥ.29.  
lelihyase grasamānaḥ samantāt -  
lokān samagrān vadanairjvaladbhiḥ,  
tejobhirāpūrya jagat samagram -  
bhāsastavogrāḥ pratapanti viṣṇo.30.  
ākhyāhi me ko bhavānugrarūpo -  
namoʼstu te devavara prasīda,  
vijñātumicchāmi bhavantamādyam -  
na hi prajānāmi tava pravṛttim.31.  

śrībhagavānuvāca --  
kāloʼsmi lokakṣayakṛt pravṛddho -  
lokān samāhartumiha pravṛttaḥ,  
ṛteʼpi tvāṃ na bhaviṣyanti sarve -  
yeʼvasthitāḥ pratyanīkeṣu yodhāḥ.32.  
tasmāt tvamuttiṣṭha yaśo labhasva -  
jitvā śatrūn bhuṅkṣva rājyaṃ samṛddham,  
mayaivaite nihatāḥ pūrvameva -  
nimittamātraṃ bhava savyasācin.33.  
droṇaṃ ca bhīṣmaṃ ca jayadrathaṃ ca -  
karṇaṃ tathāʼnyānapi yodhavīrān,  
mayā hatāṃstvaṃ jahi mā vyathiṣṭhā -  
yudhyasva jetāsi raṇe sapatnān.34.  

sañjaya uvāca --  
etacchrutvā vacanaṃ keśavasya -  
kṛtāñjalirvepamānaḥ kirīṭī,  
namaskṛtvā bhūya evāha kṛṣṇam -  
sagadgadaṃ bhītabhītaḥ praṇamya.35.  

arjuna uvāca --  
sthāne hṛṣīkeśa tava prakīrtyā -  
jagat prahṛṣyatyanurajyate ca,  
rakṣāṃsi bhītāni diśo dravanti -  
sarve namasyanti ca siddhasaṅghāḥ.36.  
kasmācca te na nameran mahātman -  
garīyase brahmaṇoʼpyādikartre,  
ananta deveśa jagannivāsa -  
tvamakṣaraṃ sadasattatparaṃ yat.37.  
tvamādidevaḥ puruṣaḥ purāṇaḥ -  
tvamasya viśvasya paraṃ nidhānam,  
vettāʼsi vedyaṃ ca paraṃ ca dhāma -  
tvayā tataṃ viśvamanantarūpa.38.  
vāyuryamoʼgnirvaruṇaḥ śaśāṅkaḥ -  
prajāpatistvaṃ prapitāmahaśca,  
namo namasteʼstu sahasrakṛtvaḥ -  
punaśca bhūyoʼpi namo namaste.39.  
namaḥ purastādatha pṛṣṭhataste -  
namoʼstu te sarvata eva sarva,  
anantavīryāmitavikramastvam -  
sarvaṃ samāpnoṣi tatoʼsi sarvaḥ.40.  

sakheti matvā prasabhaṃ yaduktam -  
he kṛṣṇa he yādava he sakheti,  
ajānatā mahimānaṃ tavedam -  
mayā pramādātpraṇayena vāʼpi.41.  
yaccāvahāsārthamasatkṛtoʼsi,  
vihāraśayyāsanabhojaneṣu -  
ekoʼthavāʼpyacyuta tat samakṣam,  
tat kṣāmaye tvāmahamaprameyam.42.  
pitāʼsi lokasya carācarasya -  
tvamasya pūjyaśca gururgarīyān,  
na tvatsamoʼstyabhyadhikaḥ kutoʼnyo -  
lokatrayeʼpyapratimaprabhāva.43.  
tasmāt praṇamya praṇidhāya kāyam -  
prasādaye tvāmahamīśamīḍyam,  
piteva putrasya sakheva sakhyuḥ -  
priyaḥ priyāyārhasi deva soḍhum.44.  
adṛṣṭapūrvaṃ hṛṣitoʼsmi dṛṣṭvā -  
bhayena ca pravyathitaṃ mano me,  
tadeva me darśaya deva rūpam -  
prasīda deveśa jagannivāsa.45.  
kirīṭinaṃ gadinaṃ cakrahastam -  
icchāmi tvāṃ draṣṭumahaṃ tathaiva,  
tenaiva rūpeṇa caturbhujena -  
sahasrabāho bhava viśvamūrte.46.  

śrībhagavānuvāca --  
mayā prasannena tavārjunedam -  
rūpaṃ paraṃ darśitamātmayogāt,  
tejomayaṃ viśvamanantamādyam -  
yanme tvadanyena na dṛṣṭapūrvam.47.  
na vedayajñādhyayanairna dānaiḥ -  
na ca kriyābhirna tapobhirugraiḥ,  
evaṃ rūpaḥ śakya ahaṃ nṛloke -  
draṣṭuṃ tvadanyena kurupravīra.48.  
mā te vyathā mā ca vimūḍhabhāvo -  
dṛṣṭvā rūpaṃ ghoramīdṛṅmamedam,  
vyapetabhīḥ prītamanāḥ punastvam -  
tadeva me rūpamidaṃ prapaśya.49.  

sañjaya uvāca --  
ityarjunaṃ vāsudevastathoktvā -  
svakaṃ rūpaṃ darśayāmāsa bhūyaḥ,  
āśvāsayāmāsa ca bhītamenam -  
bhūtvā punaḥ saumyavapurmahātmā.50.  

arjuna uvāca --  
dṛṣṭvedaṃ mānuṣaṃ rūpaṃ -  
tava saumyaṃ janārdana,  
idānīmasmi saṃvṛttaḥ -  
sacetāḥ prakṛtiṃ gataḥ.51.  

śrībhagavānuvāca --  
sudurdarśamidaṃ rūpaṃ -  
dṛṣṭavānasi yanmama,  
devā apyasya rūpasya -  
nityaṃ darśanakāṅkṣiṇaḥ.52.  
nāhaṃ vedairna tapasā -  
na dānena na cejyayā,  
śakya evaṃvidho draṣṭuṃ -  
dṛṣṭavānasi māṃ yathā.53.  
bhaktyā tvananyayā śakyam -  
ahamevaṃvidhoʼrjuna,  
jñātuṃ draṣṭuṃ ca tattvena -  
praveṣṭuṃ ca parantapa.54.  
matkarmakṛnmatparamaḥ -  
madbhaktaḥ saṅgavarjitaḥ,  
nirvairaḥ sarvabhūteṣu -  
yaḥ sa māmeti pāṇḍava.55.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde viśvarūpadarśanayogo nāma ekādaśoʼdhyāyaḥ.

## dvādaśoʼdhyāyaḥ

atha dvādaśoʼdhyāyaḥ,  
bhaktiyogaḥ.

arjuna uvāca --  
evaṃ satatayuktā ye -  
bhaktāstvāṃ paryupāsate,  
ye cāpyakṣaramavyaktaṃ -  
teṣāṃ ke yogavittamāḥ.1.  

śrībhagavānuvāca --  
mayyāveśya mano ye māṃ -  
nityayuktā upāsate,  
śraddhayā parayopetāḥ -  
te me yuktatamā matāḥ.2.  
ye tvakṣaramanirdeśyam -  
avyaktaṃ paryupāsate,  
sarvatragamacintyaṃ ca -  
kūṭastham acalaṃ dhruvam.3.  
sanniyamyendriyagrāmaṃ -  
sarvatra samabuddhayaḥ,  
te prāpnuvanti māmeva -  
sarvabhūtahite ratāḥ.4.  
kleśoʼdhikatarasteṣām -  
avyaktāsaktacetasām,  
avyaktā hi gatirduḥkhaṃ -  
dehavadbhiravāpyate.5.  

ye tu sarvāṇi karmāṇi -  
mayi sannyasya matparaḥ,  
ananyenaiva yogena māṃ -  
dhyāyanta upāsate.6.  
teṣāmahaṃ samuddhartā -  
mṛtyusaṃsārasāgarāt,  
bhavāmi na cirāt pārtha -  
mayyāveśitacetasām.7.  
mayyeva mana ādhatsva -  
mayi buddhiṃ niveśaya,  
nivasiṣyasi mayyeva -  
ata ūrdhvaṃ na saṃśayaḥ.8.  
atha cittaṃ samādhātuṃ -  
na śaknoṣi mayi sthiram,  
abhyāsayogena tataḥ -  
māmicchāptuṃ dhanañjaya.9.  
abhyāseʼpyasamarthoʼsi -  
matkarmaparamo bhava,  
madarthamapi karmāṇi -  
kurvan siddhimavāpsyasi.10.  

athaitadapyaśaktoʼsi -  
kartuṃ madyogamāśritaḥ,  
sarvakarmaphalatyāgaṃ -  
tataḥ kuru yatātmavān.11.  
śreyo hi jñānamabhyāsāt -  
jñānāddhyānaṃ viśiṣyate,  
dhyānāt karmaphalatyāgaḥ -  
tyāgācchāntiranantaram.12.  
adveṣṭā sarvabhūtānāṃ -  
maitraḥ karuṇa eva ca,  
nirmamo nirahaṅkāraḥ -  
samaduḥkhasukhaḥ kṣamī.13.  
santuṣṭaḥ satataṃ yogī -  
yatātmā dṛḍhaniścayaḥ,  
mayyarpitamanobuddhiḥ -  
yo madbhaktaḥ sa me priyaḥ.14.  
yasmānnodvijate lokaḥ -  
lokānnodvijate ca yaḥ,  
harṣāmarṣabhayodvegaiḥ -  
mukto yaḥ sa ca me priyaḥ.15.  

anapekṣaḥ śucirdakṣaḥ -  
udāsīno gatavyathaḥ,  
sarvārambhaparityāgī -  
yo madbhaktaḥ sa me priyaḥ.16.  
yo na hṛṣyati na dveṣṭi -  
na śocati na kāṅkṣati,  
śubhāśubhaparityāgī -  
bhaktimān yaḥ sa me priyaḥ.17.  
samaḥ śatrau ca mitre ca -  
tathā mānāpamānayoḥ,  
śītoṣṇasukhaduḥkheṣu -  
samaḥ saṅgavivarjitaḥ.18.  
tulyanindāstutirmaunī -  
santuṣṭo yena kenacit,  
aniketaḥ sthiramatiḥ -  
bhaktimān me priyo naraḥ.19.  
ye tu dharmyāmṛtamidaṃ -  
yathoktaṃ paryupāsate,  
śraddadhānā matparamāḥ -  
bhaktāsteʼtīva me priyāḥ.20.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde bhaktiyogo nāma dvādaśoʼdhyāyaḥ.

# adhyāyāḥ 13-18

## trayodaśodhyāyaḥ

atha trayodaśodhyāyaḥ,  
kṣetrakṣetrajñavibhāgayogaḥ.

arjuna uvāca --  
prakṛtiṃ puruṣaṃ caiva -  
kṣetraṃ kṣetrajñameva ca,  
etadveditumicchāmi -  
jñānaṃ jñeyaṃ ca keśava.*.  

śrībhagavānuvāca --  
idaṃ śarīraṃ kaunteya -  
kṣetramityabhidhīyate,  
etadyo vetti taṃ prāhuḥ -  
kṣetrajña iti tadvidaḥ.1.  
kṣetrajñaṃ cāpi māṃ viddhi -  
sarvakṣetreṣu bhārata,  
kṣetrakṣetrajñayorjñānaṃ -  
yattajjñānaṃ mataṃ mama.2.  
tat kṣetraṃ yacca yādṛk ca -  
yadvikāri yataśca yat,  
sa ca yo yatprabhāvaśca -  
tatsamāsena me śṛṇu.3.  
ṛṣibhirbahudhā gītaṃ -  
chandobhirvividhaiḥ pṛthak,  
brahmasūtrapadaiścaiva -  
hetumadbhirviniścitaiḥ.4.  
mahābhūtānyahaṅkāraḥ -  
buddhiravyaktameva ca,  
indriyāṇi daśaikaṃ ca -  
pañca cendriyagocarāḥ.5.  

icchā dveṣaḥ sukhaṃ duḥkhaṃ -  
saṅghātaścetanā dhṛtiḥ,  
etat kṣetraṃ samāsena -  
savikāramudāhṛtam.6.  
amānitvamadambhitvam -  
ahiṃsā kṣāntirārjavam,  
ācāryopāsanaṃ śaucaṃ -  
sthairyamātmavinigrahaḥ.7.  
indriyārtheṣu vairāgyam -  
anahaṅkāra eva ca,  
janmamṛtyujarāvyādhi-  
duḥkhadoṣānudarśanam.8.  
asaktiranabhiṣvaṅgaḥ -  
putradāragṛhādiṣu,  
nityaṃ ca samacittatvam -  
iṣṭāniṣṭopapattiṣu.9.  
mayi cānanyayogena -  
bhaktiravyabhicāriṇī,  
viviktadeśasevitvam -  
aratirjanasaṃsadi.10.  

adhyātmajñānanityatvaṃ -  
tattvajñānārthadarśanam,  
etajjñānamiti proktam -  
ajñānaṃ yadatoʼnyathā.11.  
jñeyaṃ yattatpravakṣyāmi -  
yajjñātvāʼmṛtamaśnute,  
anādimatparaṃ brahma -  
na sattannāsaducyate.12.  
sarvataḥ pāṇipādaṃ tat -  
sarvatoʼkṣiśiromukham,  
sarvataḥ śrutimalloke -  
sarvamāvṛtya tiṣṭhati.13.  
sarvendriyaguṇābhāsaṃ -  
sarvendriyavivarjitam,  
asaktaṃ sarvabhṛccaiva -  
nirguṇaṃ guṇabhoktṛ ca.14.  
bahirantaśca bhūtānām -  
acaraṃ carameva ca,  
sūkṣmatvāttadavijñeyaṃ -  
dūrasthaṃ cāntike ca tat.15.  
avibhaktaṃ ca bhūteṣu -  
vibhaktamiva ca sthitam,  
bhūtabhartṛ ca tajjñeyaṃ -  
grasiṣṇu prabhaviṣṇu ca.16.  
jyotiṣāmapi tajjyotiḥ -  
tamasaḥ paramucyate,  
jñānaṃ jñeyaṃ jñānagamyaṃ -  
hṛdi sarvasya viṣṭhitam.17.  
iti kṣetraṃ tathā jñānaṃ -  
jñeyaṃ coktaṃ samāsataḥ,  
madbhakta etadvijñāya -  
madbhāvāyopapadyate.18.  
prakṛtiṃ puruṣaṃ caiva -  
viddhyanādi ubhāvapi,  
vikārāṃśca guṇāṃścaiva -  
viddhi prakṛtisambhavān.19.  
kāryakāraṇakartṛtve -  
hetuḥ prakṛtirucyate,  
puruṣaḥ sukhaduḥkhānāṃ -  
bhoktṛtve heturucyate.20.  

puruṣaḥ prakṛtistho hi -  
bhuṅkte prakṛtijān guṇān,  
kāraṇaṃ guṇasaṅgoʼsya -  
sadasadyonijanmasu.21.  
upadraṣṭāʼnumantā ca -  
bhartā bhoktā maheśvaraḥ,  
paramātmeti cāpyuktaḥ -  
deheʼsmin puruṣaḥ paraḥ.22.  
ya evaṃ vetti puruṣaṃ -  
prakṛtiṃ ca guṇaiḥ saha,  
sarvathā vartamānoʼpi -  
na sa bhūyoʼbhijāyate.23.  
dhyānenātmani paśyanti -  
kecidātmānamātmanā,  
anye sāṅkhyena yogena -  
karmayogena cāpare.24.  
anye tvevamajānantaḥ -  
śrutvāʼnyebhya upāsate,  
teʼpi cātitarantyeva -  
mṛtyuṃ śrutiparāyaṇāḥ.25.  

yāvat sañjāyate kiñcit -  
sattvaṃ sthāvarajaṅgamam,  
kṣetrakṣetrajñasaṃyogāt -  
tadviddhi bharatarṣabha.26.  
samaṃ sarveṣu bhūteṣu -  
tiṣṭhantaṃ parameśvaram,  
vinaśyatsvavinaśyantaṃ -  
yaḥ paśyati sa paśyati.27.  
samaṃ paśyan hi sarvatra -  
samavasthitamīśvaram,  
na hinastyātmanātmānaṃ -  
tato yāti parāṃ gatim.28.  
prakṛtyaiva ca karmāṇi -  
kriyamāṇāni sarvaśaḥ,  
yaḥ paśyati tathātmānam -  
akartāraṃ sa paśyati.29.  
yadā bhūtapṛthagbhāvam -  
ekasthamanupaśyati,  
tata eva ca vistāraṃ -  
brahma sampadyate tadā.30.  

anāditvānnirguṇatvāt -  
paramātmāʼyamavyayaḥ,  
śarīrasthoʼpi kaunteya -  
na karoti na lipyate.31.  
yathā sarvagataṃ saukṣmyāt -  
ākāśaṃ nopalipyate,  
sarvatrāvasthito dehe -  
tathātmā nopalipyate.32.  
yathā prakāśayatyekaḥ -  
kṛtsnaṃ lokamimaṃ raviḥ,  
kṣetraṃ kṣetrī tathā kṛtsnaṃ -  
prakāśayati bhārata.33.  
kṣetrakṣetrajñayorevam -  
antaraṃ jñānacakṣuṣā,  
bhūtaprakṛtimokṣaṃ ca -  
ye viduryānti te param.34.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde kṣetrakṣetrajñavibhāgayogo nāma trayodaśoʼdhyāyaḥ.

## caturdaśoʼdhyāyaḥ

atha caturdaśoʼdhyāyaḥ,  
guṇatrayavibhāgayogaḥ.

śrībhagavānuvāca --  
paraṃ bhūyaḥ pravakṣyāmi -  
jñānānāṃ jñānamuttamam,  
yajjñātvā munayaḥ sarve -  
parāṃ siddhimito gatāḥ.1.  
idaṃ jñānamupāśritya -  
mama sādharmyamāgatāḥ,  
sargeʼpi nopajāyante -  
pralaye na vyathanti ca.2.  
mama yonirmahad brahma -  
tasmingarbhaṃ dadhāmyaham,  
sambhavaḥ sarvabhūtānāṃ -  
tato bhavati bhārata.3.  
sarvayoniṣu kaunteya -  
mūrtayaḥ sambhavanti yāḥ,  
tāsāṃ brahma mahadyoniḥ -  
ahaṃ bījapradaḥ pitā.4.  
sattvaṃ rajastama iti -  
guṇāḥ prakṛtisambhavāḥ,  
nibadhnanti mahābāho -  
dehe dehinamavyayam.5.  

tatra sattvaṃ nirmalatvāt -  
prakāśakamanāmayam,  
sukhasaṅgena badhnāti -  
jñānasaṅgena cānagha.6.  
rajo rāgātmakaṃ viddhi -  
tṛṣṇāsaṅgasamudbhavam,  
tannibadhnāti kaunteya -  
karmasaṅgena dehinam.7.  
tamastvajñānajaṃ viddhi -  
mohanaṃ sarvadehinām,  
pramādālasyanidrābhiḥ -  
tannibadhnāti bhārata.8.  
sattvaṃ sukhe sañjayati -  
rajaḥ karmaṇi bhārata,  
jñānamāvṛtya tu tamaḥ -  
pramāde sañjayatyuta.9.  
rajastamaścābhibhūya -  
sattvaṃ bhavati bhārata,  
rajaḥ sattvaṃ tamaścaiva -  
tamaḥ sattvaṃ rajastathā.10.  

sarvadvāreṣu deheʼsmin -  
prakāśa upajāyate,  
jñānaṃ yadā tadā vidyāt -  
vivṛddhaṃ sattvamityuta.11.  
lobhaḥ pravṛttirārambhaḥ -  
karmaṇāmaśamaḥ spṛhā,  
rajasyetāni jāyante -  
vivṛddhe bharatarṣabha.12.  
aprakāśoʼpravṛttiśca -  
pramādo moha eva ca,  
tamasyetāni jāyante -  
vivṛddhe kurunandana.13.  
yadā sattve pravṛddhe tu -  
pralayaṃ yāti dehabhṛt,  
tadottamavidāṃ lokān -  
amalān pratipadyate.14.  
rajasi pralayaṃ gatvā -  
karmasaṅgiṣu jāyate,  
tathā pralīnastamasi -  
mūḍhayoniṣu jāyate.15.  

karmaṇaḥ sukṛtasyāhuḥ -  
sāttvikaṃ nirmalaṃ phalam,  
rajasastu phalaṃ duḥkham -  
ajñānaṃ tamasaḥ phalam.16.  
sattvāt saṃjāyate jñānaṃ -  
rajaso lobha eva ca,  
pramādamohau tamasaḥ -  
bhavatoʼjñānameva ca.17.  
ūrdhvaṃ gacchanti sattvasthāḥ -  
madhye tiṣṭhanti rājasāḥ,  
jaghanyaguṇavṛttisthāḥ -  
adho gacchanti tāmasāḥ.18.  
nānyaṃ guṇebhyaḥ kartāraṃ -  
yadā draṣṭāʼnupaśyati,  
guṇebhyaśca paraṃ vetti -  
madbhāvaṃ soʼdhigacchati.19.  
guṇānetānatītya trīn -  
dehī dehasamudbhavān,  
janmamṛtyujarāduḥkhaiḥ -  
vimuktoʼmṛtamaśnute.20.  

arjuna uvāca --  
kairliṅgaistrīn guṇānetān -  
atīto bhavati prabho,  
kimācāraḥ kathaṃ caitān -  
trīn guṇānativartate.21.  

śrībhagavānuvāca --  
prakāśaṃ ca pravṛttiṃ ca -  
mohameva ca pāṇḍava,  
na dveṣṭi saṃpravṛttāni -  
na nivṛttāni kāṅkṣati.22.  
udāsīnavadāsīnaḥ -  
guṇairyo na vicālyate,  
guṇā vartanta ityeva -  
yoʼvatiṣṭhati neṅgate.23.  
samaduḥkhasukhaḥ svasthaḥ -  
samaloṣṭāśmakāñcanaḥ,  
tulyapriyāpriyo dhīraḥ -  
tulyanindātmasaṃstutiḥ.24.  
mānāpamānayostulyaḥ -  
tulyo mitrāripakṣayoḥ,  
sarvārambhaparityāgī -  
guṇātītaḥ sa ucyate.25.  
māṃ ca yoʼvyabhicāreṇa -  
bhaktiyogena sevate,  
sa guṇān samatītyaitān -  
brahmabhūyāya kalpate.26.  
brahmaṇo hi pratiṣṭhāʼham -  
amṛtasyāvyayasya ca,  
śāśvatasya ca dharmasya -  
sukhasyaikāntikasya ca.27.  

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde guṇatrayavibhāgayogo nāma caturdaśoʼdhyāyaḥ.

## pañcadaśoʼdhyāyaḥ

atha pañcadaśoʼdhyāyaḥ,  
puruṣottamayogaḥ.

śrībhagavānuvāca --  
ūrdhvamūlamadhaḥśākham -  
aśvatthaṃ prāhuravyayam,  
chandāṃsi yasya parṇāni -  
yastaṃ veda sa vedavit.1.  

adhaścordhvaṃ prasṛtāstasya śākhāḥ -  
guṇapravṛddhā viṣayapravālāḥ,  
adhaśca mūlānyanusantatāni -  
karmānubandhīni manuṣyaloke.2.  
na rūpamasyeha tathopalabhyate -  
nānto na cādirna ca sampratiṣṭhā,  
aśvatthamenaṃ suvirūḍhamūlam -  
asaṅgaśastreṇa dṛḍhena chittvā.3.  
tataḥ padaṃ tat parimārgitavyam -  
yasmin gatā na nivartanti bhūyaḥ,  
tameva cādyaṃ puruṣaṃ prapadye -  
yataḥ pravṛttiḥ prasṛtā purāṇī.4.  
nirmānamohā jitasaṅgadoṣāḥ -  
adhyātmanityā vinivṛttakāmāḥ,  
dvandvairvimuktāḥ sukhaduḥkhasaṃjñaiḥ -  
gacchantyamūḍhāḥ padamavyayaṃ tat.5.  

na tadbhāsayate sūryaḥ -  
na śaśāṅko na pāvakaḥ,  
yadgatvā na nivartante -  
taddhāma paramaṃ mama.6.  
mamaivāṃśo jīvaloke -  
jīvabhūtaḥ sanātanaḥ,  
manaḥṣaṣṭhānīndriyāṇi -  
prakṛtisthāni karṣati.7.  
śarīraṃ yadavāpnoti -  
yaccāpyutkrāmatīśvaraḥ,  
gṛhītvaitāni saṃyāti -  
vāyurgandhānivāśayāt.8.  
śrotraṃ cakṣuḥ sparśanaṃ ca -  
rasanaṃ ghrāṇameva ca,  
adhiṣṭhāya manaścāyaṃ -  
viṣayānupasevate.9.  
utkrāmantaṃ sthitaṃ vāʼpi -  
bhuñjānaṃ vā guṇānvitam,  
vimūḍhā nānupaśyanti -  
paśyanti jñānacakṣuṣaḥ.10.  

yatanto yoginaścainaṃ -  
paśyantyātmanyavasthitam,  
yatantoʼpyakṛtātmānaḥ -  
nainaṃ paśyantyacetasaḥ.11.  
yadādityagataṃ tejaḥ -  
jagadbhāsayateʼkhilam,  
yaccandramasi yaccāgnau -  
tattejo viddhi māmakam.12.  
gāmāviśya ca bhūtāni -  
dhārayāmyahamojasā,  
puṣṇāmi cauṣadhīḥ sarvāḥ -  
somo bhūtvā rasātmakaḥ.13.  
ahaṃ vaiśvānaro bhūtvā -  
prāṇināṃ dehamāśritaḥ,  
prāṇāpānasamāyuktaḥ -  
pacāmyannaṃ caturvidham.14.  

sarvasya cāhaṃ hṛdi sanniviṣṭaḥ -  
mattaḥ smṛtirjñānamapohanaṃ ca,  
vedaiśca sarvairahameva vedyo -  
vedāntakṛdvedavideva cāham.15.  

dvāvimau puruṣau loke -  
kṣaraścākṣara eva ca,  
kṣaraḥ sarvāṇi bhūtāni -  
kūṭasthoʼkṣara ucyate.16.  
uttamaḥ puruṣastvanyaḥ -  
paramātmetyudāhṛtaḥ,  
yo lokatrayamāviśya -  
bibhartyavyaya īśvaraḥ.17.  
yasmāt kṣaramatītoʼham -  
akṣarādapi cottamaḥ,  
atoʼsmi loke vede ca -  
prathitaḥ puruṣottamaḥ.18.  
yo māmevamasammūḍhaḥ -  
jānāti puruṣottamam,  
sa sarvavidbhajati māṃ -  
sarvabhāvena bhārata.19.  
iti guhyatamaṃ śāstram -  
idamuktaṃ mayāʼnagha,  
etad buddhvā buddhimān syāt -  
kṛtakṛtyaśca bhārata.20.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde puruṣottamayogo nāma pañcadaśoʼdhyāyaḥ.

## ṣoḍaśodhyāyaḥ

atha ṣoḍaśodhyāyaḥ,  
daivāsurasampadvibhāgayogaḥ.

śrībhagavānuvāca --  
abhayaṃ sattvasaṃśuddhiḥ -  
jñānayogavyavasthitiḥ,  
dānaṃ damaśca yajñaśca -  
svādhyāyastapa ārjavam.1.  
ahiṃsā satyamakrodhaḥ -  
tyāgaḥ śāntirapaiśunam,  
dayā bhūteṣvaloluptvaṃ -  
mārdavaṃ hrīracāpalam.2.  
tejaḥ kṣamā dhṛtiḥ śaucam -  
adroho nātimānitā,  
bhavanti sampadaṃ daivīm -  
abhijātasya bhārata.3.  
dambho darpoʼbhimānaśca -  
krodhaḥ pāruṣyameva ca,  
ajñānaṃ cābhijātasya -  
pārtha sampadamāsurīm.4.  
daivī sampadvimokṣāya -  
nibandhāyāsurī matā,  
mā śucaḥ sampadaṃ daivīm -  
abhijātoʼsi pāṇḍava.5.  

dvau bhūtasargau lokeʼsmin -  
daiva āsura eva ca,  
daivo vistaraśaḥ proktaḥ -  
āsuraṃ pārtha me śṛṇu.6.  
pravṛttiṃ ca nivṛttiṃ ca -  
janā na vidurāsurāḥ,  
na śaucaṃ nāpi cācāraḥ
na satyaṃ teṣu vidyate.7.  
asatyamapratiṣṭhaṃ te -  
jagadāhuranīśvaram,  
aparasparasambhūtaṃ -  
kimanyat kāmahaitukam.8.  
etāṃ dṛṣṭimavaṣṭabhya -  
naṣṭātmānoʼlpabuddhayaḥ,  
prabhavantyugrakarmāṇaḥ -  
kṣayāya jagatoʼhitāḥ.9.  
kāmamāśritya duṣpūraṃ -  
dambhamānamadānvitāḥ,  
mohādgṛhītvāʼsadgrāhān -  
pravartanteʼśucivratāḥ.10.  

cintāmaparimeyāṃ ca -  
pralayāntāmupāśritāḥ,  
kāmopabhogaparamāḥ -  
etāvaditi niścitāḥ.11.  
āśāpāśaśatairbaddhāḥ -  
kāmakrodhaparāyaṇāḥ,  
īhante kāmabhogārtham -  
anyāyenārthasañcayān.12.  
idamadya mayā labdham -  
imaṃ prāpsye manoratham,  
idamastīdamapi me -  
bhaviṣyati punardhanam.13.  
asau mayā hataḥ śatruḥ -  
haniṣye cāparānapi,  
īśvaroʼhamahaṃ bhogī -  
siddhoʼhaṃ balavān sukhī.14.  
āḍhyoʼbhijanavānasmi -  
koʼnyosti sadṛśo mayā,  
yakṣye dāsyāmi modiṣye -  
ityajñānavimohitāḥ.15.  

anekacittavibhrāntāḥ -  
mohajālasamāvṛtāḥ,  
prasaktāḥ kāmabhogeṣu -  
patanti narakeʼśucau.16.  
ātmasambhāvitāḥ stabdhāḥ -  
dhanamānamadānvitāḥ,  
yajante nāmayajñaiste -  
dambhenāvidhipūrvakam.17.  
ahaṅkāraṃ balaṃ darpaṃ -  
kāmaṃ krodhaṃ ca saṃśritāḥ,  
māmātmaparadeheṣu -  
pradviṣantoʼbhyasūyakāḥ.18.  
tānahaṃ dviṣataḥ krūrān -  
saṃsāreṣu narādhamān,  
kṣipāmyajasramaśubhān -  
āsurīṣveva yoniṣu.19.  
āsurīṃ yonimāpannāḥ -  
mūḍhā janmani janmani,  
māmaprāpyaiva kaunteya -  
tato yāntyadhamāṃ gatim.20.  
trividhaṃ narakasyedaṃ -  
dvāraṃ nāśanamātmanaḥ,  
kāmaḥ krodhastathā lobhaḥ -  
tasmādetattrayaṃ tyajet.21.  
etairvimuktaḥ kaunteya -  
tamodvāraistribhirnaraḥ,  
ācaratyātmanaḥ śreyaḥ -  
tato yāti parāṃ gatim.22.  
yaḥ śāstravidhimutsṛjya -  
vartate kāmakārataḥ,  
na sa siddhimavāpnoti -  
na sukhaṃ na parāṃ gatim.23.  
tasmācchāstraṃ pramāṇaṃ te -  
kāryākāryavyavasthitau,  
jñātvā śāstravidhānoktaṃ -  
karma kartumihārhasi.24.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde daivāsurasampadvibhāgayogo nāma ṣoḍaśoʼdhyāyaḥ.

## saptadaśoʼdhyāyaḥ

atha saptadaśoʼdhyāyaḥ,  
śraddhātrayavibhāgayogaḥ.

arjuna uvāca --  
ye śāstravidhimutsṛjya -  
yajante śraddhayāʼnvitāḥ,  
teṣāṃ niṣṭhā tu kā kṛṣṇa -  
sattvamāho rajastamaḥ.1.  

śrībhagavānuvāca --  
trividhā bhavati śraddhā -  
dehināṃ sā svabhāvajā,  
sāttvikī rājasī caiva -  
tāmasī ceti tāṃ śṛṇu.2.  
sattvānurūpā sarvasya -  
śraddhā bhavati bhārata,  
śraddhāmayoʼyaṃ puruṣaḥ -  
yo yacchraddhaḥ sa eva saḥ.3.  
yajante sāttvikā devān -  
yakṣarakṣāṃsi rājasāḥ,  
pretān bhūtagaṇāṃścānye -  
yajante tāmasā janāḥ.4.  
aśāstravihitaṃ ghoraṃ -  
tapyante ye tapo janāḥ,  
dambhāhaṅkārasaṃyuktāḥ -  
kāmarāgabalānvitāḥ.5.  

karśayantaḥ śarīrasthaṃ -  
bhūtagrāmamacetasaḥ,  
māṃ caivāntaḥśarīrasthaṃ -  
tān viddhyāsuraniścayān.6.  
āhārastvapi sarvasya -  
trividho bhavati priyaḥ,  
yajñastapastathā dānaṃ -  
teṣāṃ bhedamimaṃ śṛṇu.7.  
āyuḥsattvabalārogya-  
sukhaprītivivardhanāḥ,  
rasyāḥ snigdhāḥ sthirā hṛdyāḥ -  
āhārāḥ sāttvikapriyāḥ.8.  
kaṭvamlalavaṇātyuṣṇa-  
tīkṣṇarūkṣavidāhinaḥ,  
āhārā rājasasyeṣṭāḥ -  
duḥkhaśokāmayapradāḥ.9.  
yātayāmaṃ gatarasaṃ -  
pūtiparyuṣitaṃ ca yat,  
ucchiṣṭamapi cāmedhyaṃ -  
bhojanaṃ tāmasapriyam.10.  

aphalākāṅkṣibhiryajñaḥ -  
vidhidṛṣṭo ya ijyate,  
yaṣṭavyameveti manaḥ -  
samādhāya sa sāttvikaḥ.11.  
abhisandhāya tu phalaṃ -  
dambhārthamapi caiva yat,  
ijyate bharataśreṣṭha -  
taṃ yajñaṃ viddhi rājasam.12.  
vidhihīnamasṛṣṭānnaṃ -  
mantrahīnamadakṣiṇam,  
śraddhāvirahitaṃ yajñaṃ -  
tāmasaṃ paricakṣate.13.  
devadvijaguruprājña-  
pūjanaṃ śaucamārjavam,  
brahmacaryamahiṃsā ca -  
śārīraṃ tapa ucyate.14.  
anudvegakaraṃ vākyaṃ -  
satyaṃ priyahitaṃ ca yat,  
svādhyāyābhyasanaṃ caiva -  
vāṅmayaṃ tapa ucyate.15.  
manaḥ prasādaḥ saumyatvaṃ -  
maunamātmavinigrahaḥ,  
bhāvasaṃśuddhirityetat -  
tapo mānasamucyate.16.  
śraddhayā parayā taptaṃ -  
tapastat trividhaṃ naraiḥ,  
aphalākāṅkṣibhiryuktaiḥ -  
sāttvikaṃ paricakṣate.17.  
satkāramānapūjārthaṃ -  
tapo dambhena caiva yat,  
kriyate tadiha proktaṃ -  
rājasaṃ calamadhruvam.18.  
mūḍhagrāheṇātmano yat -  
pīḍayā kriyate tapaḥ,  
parasyotsādanārthaṃ vā -  
tattāmasamudāhṛtam.19.  
dātavyamiti yaddānaṃ -  
dīyateʼnupakāriṇe,  
deśe kāle ca pātre ca -  
taddānaṃ sāttvikaṃ smṛtam.20.  

yattu pratyupakārārthaṃ -  
phalamuddiśya vā punaḥ,  
dīyate ca parikliṣṭaṃ -  
taddānaṃ rājasaṃ smṛtam.21.  
adeśakāle yaddānam -  
apātrebhyaśca dīyate,  
asatkṛtamavajñātaṃ -  
tattāmasamudāhṛtam.22.  
om tatsat iti nirdeśo -  
brahmaṇastrividhaḥ smṛtaḥ,  
brāhmaṇāstena vedāśca -  
yajñāśca vihitāḥ purā.23.  
tasmādomityudāhṛtya -  
yajñadānatapaḥkriyāḥ,  
pravartante vidhānoktāḥ -  
satataṃ brahmavādinām.24.  
tadityanabhisandhāya -  
phalaṃ yajñatapaḥkriyāḥ,  
dānakriyāśca vividhāḥ -  
kriyante mokṣakāṅkṣibhiḥ.25.  

sadbhāve sādhubhāve ca -  
sadityetat prayujyate,  
praśaste karmaṇi tathā -  
sacchabdaḥ pārtha yujyate.26.  
yajñe tapasi dāne ca -  
sthitiḥ saditi cocyate,  
karma caiva tadarthīyaṃ -  
sadityevābhidhīyate.27.  
aśraddhayā hutaṃ dattaṃ -  
tapastaptaṃ kṛtaṃ ca yat,  
asadityucyate pārtha -  
na ca tat pretya no iha.28.  ‌

.om tatsat iti śrīmadbhagavadgītāsu upaniṣatsu brahmavidyāyāṃ yogaśāstre śrīkṛṣṇārjunasaṃvāde śraddhātrayavibhāgayogo nāma saptadaśoʼdhyāyaḥ.

## aṣṭādaśoʼdhyāyaḥ

atha aṣṭādaśoʼdhyāyaḥ,  
mokṣasannyāsayogaḥ.

arjuna uvāca --  
sannyāsasya mahābāho -  
tattvamicchāmi veditum,  
tyāgasya ca hṛṣīkeśa -  
pṛthakkeśiniṣūdana.1.  

śrībhagavānuvāca --  
kāmyānāṃ karmaṇāṃ nyāsaṃ -  
sannyāsaṃ kavayo viduḥ,  
sarvakarmaphalatyāgaṃ -  
prāhustyāgaṃ vicakṣaṇāḥ.2.  
tyājyaṃ doṣavadityeke -  
karma prāhurmanīṣiṇaḥ,  
yajñadānatapaḥkarma -  
na tyājyamiti cāpare.3.  
niścayaṃ śṛṇu me tatra -  
tyāge bharatasattama,  
tyāgo hi puruṣavyāghra -  
trividhaḥ samprakīrtitaḥ.4.  
yajñadānatapaḥkarma -  
na tyājyaṃ kāryameva tat,  
yajño dānaṃ tapaścaiva -  
pāvanāni manīṣiṇām.5.  
etānyapi tu karmāṇi -  
saṅgaṃ tyaktvā phalāni ca,  
kartavyānīti me pārtha -  

niścitaṃ matamuttamam.6.  
niyatasya tu sannyāsaḥ -  
karmaṇo nopapadyate,  
mohāttasya parityāgaḥ -  
tāmasaḥ parikīrtitaḥ.7.  
duḥkhamityeva yatkarma -  
kāyakleśabhayāt tyajet,  
sa kṛtvā rājasaṃ tyāgaṃ -  
naiva tyāgaphalaṃ labhet.8.  
kāryamityeva yatkarma -  
niyataṃ kriyateʼrjuna,  
saṅgaṃ tyaktvā phalaṃ caiva -  
sa tyāgaḥ sāttviko mataḥ.9.  
na dveṣṭyakuśalaṃ karma -  
kuśale nānuṣajjate,  
tyāgī sattvasamāviṣṭaḥ -  
medhāvī chinnasaṃśayaḥ.10.  

na hi dehabhṛtā śakyaṃ -  
tyaktuṃ karmāṇyaśeṣataḥ,  
yastu karmaphalatyāgī -  
sa tyāgītyabhidhīyate.11.  
aniṣṭamiṣṭaṃ miśraṃ ca -  
trividhaṃ karmaṇaḥ phalam,  
bhavatyatyāgināṃ pretya -  
na tu sannyāsināṃ kvacit.12.  
pañcaitāni mahābāho -  
kāraṇāni nibodha me,  
sāṅkhye kṛtānte proktāni -  
siddhaye sarvakarmaṇām.13.  
adhiṣṭhānaṃ tathā kartā -  
karaṇaṃ ca pṛthagvidham,  
vividhāśca pṛthak ceṣṭāḥ -  
daivaṃ caivātra pañcamam.14.  
śarīravāṅmanobhiryat -  
karma prārabhate naraḥ,  
nyāyyaṃ vā viparītaṃ vā -  
pañcaite tasya hetavaḥ.15.  

tatraivaṃ sati kartāram -  
ātmānaṃ kevalaṃ tu yaḥ,  
paśyatyakṛtabuddhitvāt -  
na sa paśyati durmatiḥ.16.  
yasya nāhaṃ kṛto bhāvaḥ -  
buddhiryasya na lipyate,  
hatvāʼpi sa imāllokān -  
na hanti na nibadhyate.17.  
jñānaṃ jñeyaṃ parijñātā -  
trividhā karmacodanā,  
karaṇaṃ karma karteti -  
trividhaḥ karmasaṅgrahaḥ.18.  
jñānaṃ karma ca kartā ca -  
tridhaiva guṇabhedataḥ,  
procyate guṇasaṅkhyāne -  
yathāvacchṛṇu tānyapi.19.  
sarvabhūteṣu yenaikaṃ -  
bhāvamavyayamīkṣate,  
avibhaktaṃ vibhakteṣu -  
tajjñānaṃ viddhi sāttvikam.20.  

pṛthaktvena tu yajjñānaṃ -  
nānābhāvān pṛthagvidhān,  
vetti sarveṣu bhūteṣu -  
tajjñānaṃ viddhi rājasam.21.  
yattu kṛtsnavadekasmin -  
kārye saktamahaitukam,  
atattvārthavadalpaṃ ca -  
tattāmasamudāhṛtam.22.  
niyataṃ saṅgarahitam -  
arāgadveṣataḥ kṛtam,  
aphalaprepsunā karma -  
yattatsāttvikamucyate.23.  
yattu kāmepsunā karma -  
sāhaṅkāreṇa vā punaḥ,  
kriyate bahulāyāsaṃ -  
tadrājasamudāhṛtam.24.  
anubandhaṃ kṣayaṃ hiṃsām -  
anapekṣya ca pauruṣam,  
mohādārabhyate karma -  
yattattāmasamucyate.25.  

muktasaṅgoʼnahaṃvādī -  
dhṛtyutsāhasamanvitaḥ,  
siddhyasiddhyornirvikāraḥ -  
kartā sāttvika ucyate.26.  
rāgī karmaphalaprepsuḥ -  
lubdho hiṃsātmakoʼśuciḥ,  
harṣaśokānvitaḥ kartā -  
rājasaḥ parikīrtitaḥ.27.  
ayuktaḥ prākṛtaḥ stabdhaḥ -  
śaṭho naiṣkṛtikoʼlasaḥ,  
viṣādī dīrghasūtrī ca -  
kartā tāmasa ucyate.28.  
buddherbhedaṃ dhṛteścaiva -  
guṇatastrividhaṃ śṛṇu,  
procyamānamaśeṣeṇa -  
pṛthaktvena dhanañjaya.29.  
pravṛttiṃ ca nivṛttiṃ ca -  
kāryākārye bhayābhaye,  
bandhaṃ mokṣaṃ ca yā vetti -  
buddhiḥ sā pārtha sāttvikī.30.  

yayā dharmamadharmaṃ ca -  
kāryaṃ cākāryameva ca,  
ayathāvat prajānāti -  
buddhiḥ sā pārtha rājasī.31.  
adharmaṃ dharmamiti yā -  
manyate tamasāʼvṛtā,  
sarvārthān viparītāṃśca -  
buddhiḥ sā pārtha tāmasī.32.  
dhṛtyā yayā dhārayate -  
manaḥprāṇendriyakriyāḥ,  
yogenāvyabhicāriṇyā -  
dhṛtiḥ sā pārtha sāttvikī.33.  
yayā tu dharmakāmārthān -  
dhṛtyā dhārayateʼrjuna,  
prasaṅgena phalākāṅkṣī -  
dhṛtiḥ sā pārtha rājasī.34.  
yayā svapnaṃ bhayaṃ śokaṃ -  
viṣādaṃ madameva ca,  
na vimuñcati durmedhāḥ
dhṛtiḥ sā pārtha tāmasī.35.  

sukhaṃ tvidānīṃ trividhaṃ -  
śṛṇu me bharatarṣabha,  
abhyāsādramate yatra -  
duḥkhāntaṃ ca nigacchati.36.  
yattadagre viṣamiva -  
pariṇāmeʼmṛtopamam,  
tatsukhaṃ sāttvikaṃ proktam -  
ātmabuddhiprasādajam.37.  
viṣayendriyasaṃyogāt -  
yattadagreʼmṛtopamam,  
pariṇāme viṣamiva -  
tatsukhaṃ rājasaṃ smṛtam.38.  
yadagre cānubandhe ca -  
sukhaṃ mohanamātmanaḥ,  
nidrālasyapramādotthaṃ -  
tattāmasamudāhṛtam.39.  
na tadasti pṛthivyāṃ vā -  
divi deveṣu vā punaḥ,  
sattvaṃ prakṛtijairmuktaṃ -  
yadebhiḥ syāt tribhirguṇaiḥ.40.  

brāhmaṇakṣatriyaviśāṃ -  
śūdrāṇāṃ ca parantapa,  
karmāṇi pravibhaktāni -  
svabhāvaprabhavairguṇaiḥ.41.  
śamo damastapaḥ śaucaṃ -  
kṣāntirārjavameva ca,  
jñānaṃ vijñānamāstikyaṃ -  
brahmakarma svabhāvajam.42.  
śauryaṃ tejo dhṛtirdākṣyaṃ -  
yuddhe cāpyapalāyanam,  
dānamīśvarabhāvaśca -  
kṣātraṃ karma svabhāvajam.43.  
kṛṣigaurakṣyavāṇijyaṃ -  
vaiśyakarma svabhāvajam,  
paricaryātmakaṃ karma -  
śūdrasyāpi svabhāvajam.44.  
sve sve karmaṇyabhirataḥ -  
saṃsiddhiṃ labhate naraḥ,  
svakarmanirataḥ siddhiṃ -  
yathā vindati tacchṛṇu.45.  

yataḥ pravṛttirbhūtānāṃ -  
yena sarvamidaṃ tatam,  
svakarmaṇā tamabhyarcya -  
siddhiṃ vindati mānavaḥ.46.  
śreyān svadharmo viguṇaḥ -  
paradharmātsvanuṣṭhitāt,  
svabhāvaniyataṃ karma -  
kurvannāpnoti kilbiṣam.47.  
sahajaṃ karma kaunteya -  
sadoṣamapi na tyajet,  
sarvārambhā hi doṣeṇa -  
dhūmenāgnirivāvṛtāḥ.48.  
asaktabuddhiḥ sarvatra -  
jitātmā vigataspṛhaḥ,  
naiṣkarmyasiddhiṃ paramāṃ -  
sannyāsenādhigacchati.49.  
siddhiṃ prāpto yathā brahma -  
tathāpnoti nibodha me,  
samāsenaiva kaunteya -  
niṣṭhā jñānasya yā parā.50.  

buddhyā viśuddhayā yuktaḥ -  
dhṛtyātmānaṃ niyamya ca,  
śabdādīn viṣayāṃstyaktvā -  
rāgadveṣau vyudasya ca.51.  
viviktasevī laghvāśī -  
yatavākkāyamānasaḥ,  
dhyānayogaparo nityaṃ -  
vairāgyaṃ samupāśritaḥ.52.  
ahaṅkāraṃ balaṃ darpaṃ -  
kāmaṃ krodhaṃ parigraham,  
vimucya nirmamaḥ śāntaḥ -  
brahmabhūyāya kalpate.53.  
brahmabhūtaḥ prasannātmā -  
na śocati na kāṅkṣati,  
samaḥ sarveṣu bhūteṣu -  
madbhaktiṃ labhate parām.54.  
bhaktyā māmabhijānāti -  
yāvān yaścāsmi tattvataḥ,  
tato māṃ tattvato jñātvā -  
viśate tadanantaram.55.  

sarvakarmāṇyapi sadā -  
kurvāṇo madvyapāśrayaḥ,  
matprasādādavāpnoti -  
śāśvataṃ padamavyayam.56.  
cetasā sarvakarmāṇi -  
mayi sannyasya matparaḥ,  
buddhiyogamupāśritya -  
maccittaḥ satataṃ bhava.57.  
maccittaḥ sarvadurgāṇi -  
matprasādāt tariṣyasi,  
atha cettvamahaṅkārāt -  
na śroṣyasi vinaṅkṣyasi.58.  
yadahaṅkāramāśritya -  
na yotsya iti manyase,  
mithyaiṣa vyavasāyaste -  
prakṛtistvāṃ niyokṣyati.59.  
svabhāvajena kaunteya -  
nibaddhaḥ svena karmaṇā,  
kartuṃ necchasi yanmohāt -  
kariṣyasyavaśoʼpi tat.60.  

īśvaraḥ sarvabhūtānāṃ -  
hṛddeśeʼrjuna tiṣṭhati,  
bhrāmayan sarvabhūtāni -  
yantrārūḍhāni māyayā.61.  
tameva śaraṇaṃ gaccha -  
sarvabhāvena bhārata,  
tatprasādātparāṃ śāntiṃ -  
sthānaṃ prāpsyasi śāśvatam.62.  
iti te jñānamākhyātaṃ -  
guhyādguhyataraṃ mayā,  
vimṛśyaitadaśeṣeṇa -  
yathecchasi tathā kuru.63.  
sarvaguhyatamaṃ bhūyaḥ -  
śṛṇu me paramaṃ vacaḥ,  
iṣṭoʼsi me dṛḍhamiti -  
tato vakṣyāmi te hitam.64.  
manmanā bhava madbhaktaḥ -  
madyājī māṃ namaskuru,  
māmevaiṣyasi satyaṃ te -  
pratijāne priyoʼsi me.65.  
sarvadharmān parityajya -  
māmekaṃ śaraṇaṃ vraja,  
ahaṃ tvā sarvapāpebhyaḥ -  
mokṣayiṣyāmi mā śucaḥ.66.  
idaṃ te nātapaskāya -  
nābhaktāya kadācana,  
na cāśuśrūṣave vācyaṃ -  
na ca māṃ yoʼbhyasūyati.67.  
ya idaṃ paramaṃ guhyaṃ -  
madbhakteṣvabhidhāsyati,  
bhaktiṃ mayi parāṃ kṛtvā -  
māmevaiṣyatyasaṃśayaḥ.68.  
na ca tasmānmanuṣyeṣu -  
kaścinme priyakṛttamaḥ,  
bhavitā na ca me tasmāt -  
anyaḥ priyataro bhuvi.69.  
adhyeṣyate ca ya imaṃ -  
dharmyaṃ saṃvādamāvayoḥ,  
jñānayajñena tenāham -  
iṣṭaḥ syāmiti me matiḥ.70.  
śraddhāvānanasūyaśca -  
śṛṇuyādapi yo naraḥ,  
soʼpi muktaḥ śubhāllokān -  
prāpnuyāt puṇyakarmaṇām.71.  
kaccidetacchrutaṃ pārtha -  
tvayaikāgreṇa cetasā,  
kaccidajñānasammohaḥ -  
pranaṣṭaste dhanañjaya.72.  

arjuna uvāca --  
naṣṭo mohaḥ smṛtirlabdhā -  
tvatprasādānmayāʼcyuta,  
sthitoʼsmi gatasandehaḥ -  
kariṣye vacanaṃ tava.73.  

sañjaya uvāca --  
ityahaṃ vāsudevasya -  
pārthasya ca mahātmanaḥ,  
saṃvādamimamaśrauṣam -  
adbhutaṃ romaharṣaṇam.74.  
vyāsaprasādācchrutavān -  
etadguhyamahaṃ param,  
yogaṃ yogeśvarāt kṛṣṇāt -  
sākṣāt kathayataḥ svayam.75.  
rājan saṃsmṛtya saṃsmṛtya -  
saṃvādamimamadbhutam,  
keśavārjunayoḥ puṇyaṃ -  
hṛṣyāmi ca muhurmuhuḥ.76.  
tacca saṃsmṛtya saṃsmṛtya -  
rūpamatyadbhutaṃ hareḥ,  
vismayo me mahān rājan -  
hṛṣyāmi ca punaḥ punaḥ.77.  
yatra yogeśvaraḥ kṛṣṇaḥ -  
yatra pārtho dhanurdharaḥ,  
tatra śrīrvijayo bhūtiḥ -  
dhruvā nītirmatirmama.78.  ‌

.om tatsat iti śrīmadbhagavadgītāsu upaniṣatsu 
brahmavidyāyāṃ yogaśāstre śrīkṛṣṇārjunasaṃvāde 
mokṣasannyāsayogo nāma aṣṭādaśoʼdhyāyaḥ.

# ante japyamānāḥ ślokāḥ

sarvadharmān parityajya -  
māmekaṃ śaraṇaṃ vraja,  
ahaṃ tvā sarvapāpebhyaḥ -  
mokṣayiṣyāmi mā śucaḥ.18-66.

dhṛtarāṣṭra uvāca --  
dharmakṣetre kurukṣetre -  
samavetā yuyutsavaḥ,  
māmakāḥ pāṇḍavāścaiva -  
kimakurvata sañjaya.1-1.

pūrṇamadaḥ pūrṇamidaṃ pūrṇāt pūrṇamudacyate, 
pūṇasya pūrṇamādāya pūrṇamevāvaśiṣyate.
om śāntiḥ śāntiḥ śāntiḥ,

## Pledge 

We stand as one family, 
bound to each other with love and respect.

We serve as an army, 
courageous and disciplined, 
ever ready to fight against all low tendencies and false values, 
within and without us.

We live honestly the noble life of sacrifice and service, 
producing more than what we consume, 
and giving more than what we take.

We seek the Lord’s grace 
to keep us on the path of virtue, courage, and wisdom.
May thy grace and blessings flow through us to the world around us.

We believe that the service of our country 
is the service of the Lord of Lords, 
and devotion to the people is devotion to the supreme Self.

We know our responsibilities.
Give us the ability and courage to fulfill them.

Om Tat Sat

## tapovana maharāja kī ārati

jaya guru tapovana,  
svāmī sadguru tapovana,  
mana buddhi cita kara pāvana,  
paramānandaghana.  
om jaya guru tapovana.1.

uttarakāśinivāsī,  
jñānaniṣṭha svāmī,  
himavad vibhūti hai jo,  
nita antaryayāmī.2.  

om jaya guru tapovana.
jaya guru tapovana,  
svāmī sadguru tapovana,  
mana buddhi cita kara pāvana,  
paramānandaghana.

cidvilāsa śivapūjaka,  
śrutimāragadhārī,  
tapa hī jinakā jīvana,  
devabhāṣyakārī.3.

om jaya guru tapovana.
jaya guru tapovana,  
svāmī sadguru tapovana,  
mana buddhi cita kara pāvana,  
paramānandaghana.

badarīharidhyāyaka jo,  
gaṅgāstuti kartā,  
bhaktivirāga vidhātā,  
śāstrajñānadātā.4.

om jaya guru tapovana.
jaya guru tapovana,  
svāmī sadguru tapovana,  
mana buddhi cita kara pāvana,  
paramānandaghana.

brahmaniṣṭha bhayahāraka,  
bhavamocakarūpā,  
cinmaya guru hameṃ dekara,  
mahatī kīnhi kṛpā.5.

## gītā āratī

jaya bhagavadgīte,  
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.1.

karma sumarma prakāśini,  
kāmāsaktiharā,  
tattvajñāna vikāśini,  
vidyā brahma parā.2.

om jaya bhagavadgīte,
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.

niścala bhakti vidhāyini,  
nirmala malahārī,  
śaraṇa sahasya pradāyini,  
saba vidhi sukhakārī.3.

om jaya bhagavadgīte,
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.

rāga dveṣa vidāriṇi,  
kāriṇi moda sadā,  
bhava bhaya hāriṇi tāriṇi,  
paramānandapradā.4.

om jaya bhagavadgīte,
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.

āsura bhāva vināśini,  
nāśini tama rajanī,  
daivī sadguṇa dāyini,  
hari rasikā sajanī.5.

om jaya bhagavadgīte,
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.

samatā tyāga sikhāvani,  
hari mukha kī bānī,  
sakala śāstra kī svāminī,  
śrutiyoṃ kī rānī.6.

om jaya bhagavadgīte,
jaya bhagavadgīte,  
hari hiya kamala vihāriṇi,  
sundara supunīte.  
om jaya bhagavadgīte.

dayā sudhā barasāvani,  
mātu kṛpā kījai,  
haripada prema dāna kara,  
apano kara lījai.7.

## cinmaya āratī

ārati śrī cinmaya sadguru kī,  
divya rūpa mūrati karuṇā kī.  
ārati sadguru kī.1.

caraṇoṃmeṃ unake śānti samāए,  
śaraṇāgata kī bhrānti miṭāए,  
pāpa tāpa santāpa haranakī,  
ārati śrī cinmaya sadguru kī.  
ārati sadguru kī.2.

veda upaniṣada gītā ko gāyā,  
dharma sanātana phira se jagāyā,  
śuddha nīti prīti śaṃkara kī,  
ārati śrī cinmaya sadguru kī.  
ārati sadguru kī.3.

siddhabāḍikī tapobhūmi meṃ,  
nitya virāje guru hamāre,  
bhakta hṛdaya ānanda srota kī,  
ārati śrī cinmaya sadguru kī.  
ārati sadguru kī.4.

ārati śrī cinmaya sadguru kī,  
divya rūpa mūrati karuṇā kī.  
ārati sadguru kī.5.

na tatra sūryo bhāti na candratārakam,
nemā vidyuto bhānti kutoʼyamagniḥ,
tameva bhāntamanubhāti sarvam,
tasya bhāsā sarvamidaṃ vibhāti.
