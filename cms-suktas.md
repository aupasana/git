---
css: suktas.css
title: test
subtitle: तपोवनषट्कसहितः
author: अजितकृष्णः
date: 2024-11-28 v3
---

# Suktas

[Purusha sukta](#purusha)

# विकीर्णमन्त्राः

## गणेशप्रार्थना ^[तै॰सं॰ २.३.१४]

ग॒णानां॑॑ त्वा ग॒णप॑तिँ हवामहे क॒विं क॑वी॒नामु॑प॒मश्र॑वस्तमम्। 
ज्ये॒ष्ठ॒राजं॒ ब्रह्म॑णां ब्रह्मणस्पत॒ आ नः॑ शृ॒ण्वन्नू॒तिभिः॑ सीद॒ साद॑नम्॥ 

## सरस्वतीप्रार्थना ^[तै॰सं॰ १.८.२२॥ १.८.२२॥ ३.१.१०॥]

प्र णो॑ दे॒वी सर॑स्वती॒ वाजे॑भिर्वा॒जिनी॑वती। 
धी॒नाम॑वि॒त्र्य॑वतु॥ 

आ नो॑ दि॒वो बृ॑ह॒तः पर्व॑ता॒दा सर॑स्वती यज॒ता ग॑न्तु य॒ज्ञम्। 
हवं॑ दे॒वी जु॑जुषा॒णा घृ॒ताची॑ श॒ग्मां नो॒ वाच॑मुश॒ती शृ॑णोतु॥ 
जुष्टो॑ वा॒चो भू॑यासं॒ जुष्टो॑ वा॒चस्पत॑ये॒ देवि॑ वाक्। 
यद्वा॒चो मधु॑म॒त् तस्मि॑न् मा धाः॒ स्वाहा॒ सर॑स्वत्यै॥

## वेदादयः

अ॒ग्निमी᳚ळे पु॒रोहि॑तं य॒ज्ञस्य॑ दे॒वमृ॒त्विज᳚म्। 
होता᳚रं रत्न॒धात॑मम्॥ 

इ॒षे त्वो॒र्जे त्वा॑ वा॒यवः॑ स्थोपा॒यवः॑ स्थ दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑णे॥ 
अग्न॒ आ या॑हि वी॒तये॑ गृना॒नो ह॒व्यदा॑तये। 
नि होता॑ सत्सि ब॒र्हिषि॑॥ 
शं नो॑ दे॒वीर॒भिष्ट॑य॒ आपो॑ भवन्तु पी॒तये᳚। 
शं योर॒भिस्र॑वन्तु नः॥

## तैत्तिरीसंहितादिः

ॐ इ॒षे त्वो॒र्जे त्वा॑ वा॒यवः॑ स्थोपा॒यवः॑ स्थ दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑ण॒ आ प्या॑यध्वमघ्निया देवभा॒गमूर्ज॑स्वतीः॒ पय॑स्वतीः प्र॒जाव॑तीरनमी॒वा अ॑य॒क्ष्मा मा वः॑ स्ते॒न ई॑शत॒ माऽघशँ॑सो रु॒द्रस्य॑ हे॒तिः परि॑ वो वृणक्तु ध्रु॒वा अ॒स्मिन् गोप॑तौ स्यात ब॒ह्वीर्यज॑मानस्य प॒शून् पा॑हि॥
य॒ज्ञस्य॑ घो॒षद॑सि॒ प्रत्यु॑ष्टँ॒ रक्षः॒ प्रत्यु॑ष्टा॒ अरा॑तयः॒ प्रेयम॑गाद्धि॒षणा॑ ब॒र्हिरच्छ॒ मनु॑ना कृ॒ता स्व॒धया॒ वित॑ष्टा॒ त आव॑हन्ति क॒वयः॑ पु॒रस्ता᳚द्दे॒वेभ्यो॒ जुष्ट॑मि॒ह ब॒र्हिरा॒सदे॑ दे॒वानां᳚ परिषू॒तम॑सि व॒र्षवृ॑द्धमसि॒ देव॑बर्हि॒र्मा त्वा॒ऽन्वङ्मा ति॒र्यक्पर्व॑ ते राध्यासमाच्छे॒त्ता ते॒ मा रि॑षं॒ देव॑बर्हिः श॒तव॑ल्शं॒ वि रो॑ह स॒हस्र॑वल्शाः॒ विव॒यँ रु॑हेम पृथि॒व्याः सं॒पृचः॑ पाहि सुसं॒भृता᳚ त्वा॒ सं भ॑रा॒म्यदि॑त्यै॒ रास्ना॑ऽसीन्द्रा॒ण्यै सं॒नह॑नं पू॒षा ते᳚ ग्र॒न्थिं ग्र॑थ्नातु॒ स ते॒ माऽस्था॒दिन्द्र॑स्य त्वा बा॒हुभ्या॒मुद्य॑च्छे॒ बृह॒स्पते᳚र्मू॒र्ध्ना ह॑राम्यु॒र्व॑न्तरि॑क्ष॒मन्वि॑हि देवंग॒मम॑सि॥
शुन्ध॑ध्वं॒ दैव्या॑य॒ कर्म॑णे देवय॒ज्यायै॑ मात॒रिश्व॑नो घ॒र्मो॑ऽसि॒ द्यौर॑सि पृथि॒व्य॑सि वि॒श्वधा॑या असि पर॒मेण॒ धाम्ना॒ दृँह॑स्व॒ मा ह्वा॒र्वसू॑नां प॒वित्र॑मसि श॒तधा॑रं॒ वसू॑नां प॒वित्र॑मसि स॒हस्र॑धारँ हु॒तः स्तो॒को हु॒तो द्र॒प्सो᳚ऽग्नये॑ बृह॒ते नाका॑य॒ स्वाहा॒ द्यावा॑पृथि॒वीभ्याँ॒ सा वि॒श्वायुः॒ सा वि॒श्वव्य॑चाः॒ सा वि॒श्वक॑र्मा॒ सं पृ॑च्यध्वमृतावरीरू॒र्मिणी॒र्मधु॑मत्तमा म॒न्द्रा धन॑स्य सा॒तये॒ सो॑मेन॒ त्वाऽत॑न॒च्मीन्द्रा॑य॒ दधि॒ विष्णो॑ ह॒व्यँ र॑क्षस्व॥
कर्म॑णे वां दे॒वेभ्यः॑ शकेयं॒ वेषा॑य त्वा॥

## गणेशाथर्वशीर्षम्

सुमुखश्चैकदन्तश्च कपिलो गजकर्णकः। 
लम्बोदरश्च विकटो विघ्नराजो गणाधिपः॥ 
धूम्रकेतुर्गणाध्यक्षो फालचन्द्रो गजाननः। 
द्वादशैतानि नामानि यः पठेच्छृणुयादपि॥ 
विद्यारम्भे विवाहे च प्रवेशे निर्गमे तथा। 
सङ्ग्रामे सर्वकार्येषु विघ्नस्तस्य न जायते॥ 
शुक्लाम्बरधरं विष्णुं शशिवर्णं चतुर्भुजम्। 
प्रसन्नवदनं ध्यायेत् सर्वविघ्नोपशान्तये॥ 
अभीप्सितार्थसिध्यर्थं पूजितो यः सुरैरपि। 
सर्वविघ्नच्छिदे तस्मै गणाधिपतये नमः॥ 
हरिद्राभं चतुर्बाहुं हरिद्रवदनं प्रभुम्। 
पाशाङ्कुशधरं देवं मोदकं दन्तमेव च॥

भ॒द्रं कर्णे॑भिः शृणु॒याम॑ देवाः। 
भ॒द्रं प॑श्येमा॒क्षभि॒र्यज॑त्राः। 
स्थि॒रैरङ्गै᳚स्तुष्टु॒वाँस॑स्त॒नूभिः॑। 
व्यशे॑म दे॒वहि॑त॒ यदायुः॑॥ त॒
स्व॒स्ति न॒ इन्द्रो॑ वृ॒द्धश्र॑वाः। 
स्व॒स्ति नः॑ पू॒षा वि॒श्ववे॑दाः। 
स्व॒स्तिन॒स्तार्क्ष्यो॒ अरि॑ष्टनेमिः। 
स्व॒स्ति नो॒ बृह॒स्पति॑र्दधातु॥ 
नम॑स्ते ग॒णप॑तये। 
त्वमे॒व प्र॒त्यक्ष॒ तत्त्व॑मसि। 
त्वमे॒व के॒वल॒ कर्ता॑ऽसि। 
त्वमे॒व के॒वल॒ धर्ता॑ऽसि। 
त्वमे॒व के॒वल॒ हर्ता॑ऽसि। 
त्वमेव सर्वं खल्विदं॑ ब्रह्मा॒सि। 
त्वं साक्षादात्मा॑ऽसि नि॒त्यम्। 
ऋ॑तं व॒च्मि। 
स॑त्यं व॒च्मि। 
अ॒व त्व॒ माम्। 
अव॑ व॒क्तार᳚म्। 
अव॑ श्रो॒तार᳚म्। 
अव॑ दा॒तार᳚म्। 
अव॑ धा॒तार᳚म्। 
अवानूचानम॑व शि॒ष्यम्। 
अव॑ प॒श्चात्ता᳚त्। 
अव॑ पु॒रस्ता᳚त्। 
अवोत्त॒रात्ता᳚त्। 
अव॑ दक्षि॒णात्ता᳚त्। 
अव॑ चो॒र्ध्वात्ता᳚त्। 
अवाध॒रात्ता᳚त्। 
सर्वतो मां पाहि पाहि॑ सम॒न्तात्। 
त्वं वाङ्मय॑स्त्वं चिन्म॒यः। 
त्वमानन्दमय॑स्त्वं ब्रह्म॒मयः। 
त्वं सच्चिदानन्दाद्वि॑तीयो॒ऽसि। 
त्वं प्र॒त्यक्ष॒ ब्रह्मा॑सि। 
त्वं ज्ञानमयो विज्ञान॑मयो॒ऽसि। 
सर्वं जगदिदं त्व॑त्तो जा॒यते। 
सर्वं जगदिदं त्व॑त्तस्ति॒ष्ठति। 
सर्वं जगदिदं त्वयि लय॑मेष्य॒ति। 
सर्वं जगदिदं त्वयि॑ प्रत्ये॒ति। 
त्वं भूमिरापोऽनलोऽनि॑लो न॒भः। 
त्वं चत्वारि वा᳚क्पदा॒नि। 
त्वं गु॒णत्र॑याती॒तः। 
त्वमवस्थात्र॑याती॒तः। 
त्वं दे॒हत्र॑याती॒तः। 
त्वं का॒लत्र॑याती॒तः। 
त्वं मूलाधारे स्थितो॑ऽसि नि॒त्यम्। 
त्वं श॒क्तित्र॑यात्म॒कः। 
त्वां योगिनो ध्याय॑न्ति नि॒त्यम्। 
त्वं ब्रह्मा त्वं विष्णुस्त्वं रुद्रस्त्वमिन्द्रस्त्वमग्निस्त्वं वायुस्त्वं सूर्यस्त्वं चन्द्र॑मास्त्वं ब्रह्म॒ भूर्भुवः॒स्वरोम्। 

ग॒णादिं᳚ पूर्व॑मुच्चा॒र्य॒ व॒र्णादिं᳚ तद॒नन्त॑रम्। 
अनुस्वारः प॑रत॒रः। 
अर्धे᳚न्दुल॒सितम्। 
तारे॑ण ऋ॒द्धम्। 
एतत् तव मनु॑स्वरू॒पम्। 
गकारः पू᳚र्वरू॒पम्। 
अकारो मध्य॑मरू॒पम्। 
अनुस्वारश्चा᳚न्त्यरू॒पम्। 
बिन्दुरुत्त॑ररू॒पम्। 
नादः॑ सन्धा॒नम्। 
सँहि॑ता स॒न्धिः। 
सैषा गणे॑शवि॒द्या। 
गण॑क ऋ॒षिः। 
निचृद्गाय॑त्रीच्छ॒न्दः। 
गणपति॑र्देव॒ता। 
ॐ गं गणपतये॒ नमः॑॥ 

ए॒क॒द॒न्तं च॑तुर्ह॒स्त॒ पा॒शम॑ङ्कुश॒धारि॑णम्। 
रदं॑ च॒ वर॑दं ह॒स्तै॒र्बि॒भ्राणं॑ मूष॒कध्व॑जम्। 
रक्तं॑ ल॒म्बोद॑रं शू॒र्प॒क॒र्णकं॑ रक्त॒वास॑सम्। 
रक्त॑ग॒न्धानु॑लिप्ता॒ङ्ग॒ र॒क्तपु॑ष्पैः सु॒पूजि॑तम्। 
भक्ता॑नु॒कम्पि॑नं दे॒व॒ ज॒गत्का॑रण॒मच्यु॑तम्। 
आवि॑र्भू॒तं च॑ सृष्ट्या॒दौ॒ प्र॒कृतेः᳚ पुरु॒षात् प॑रम्। 
एवं॑ ध्या॒यति॑ यो नि॒त्य॒ स॒ योगी॑ योगि॒नां व॑रः॥ 

नमो व्रातपतये नमो गणपतये नमः प्रमथपतये नमस्तेऽस्तु लम्बोदरायैकदन्ताय विघ्ननाशिने शिवसुताय श्रीवरदमूर्तये॒ नमः॑॥ 
य ए॑वं वे॒द। 
इत्यु॑प॒निष॑त्॥

सुमुखाय नमः। 
एकदन्ताय नमः। 
कपिलाय नमः। 
गजकर्णाय नमः। 
लम्बोदराय नमः। 
विकटाय नमः। 
विघ्नराजाय नमः। 
विनायकाय नमः। 
धूमकेतवे नमः। 
गणाध्यक्षाय नमः। 
फालचन्द्राय नमः। 
गजाननाय नमः। 
वक्रतुण्डाय नमः। 
शूर्पकर्णाय नमः। 
हेरम्बाय नमः। 
स्कन्दपूर्वजाय नमः। 
सिद्धिविनायकाय नमः॥ 

वक्रतुण्ड महाकाय सूर्यकोटि समप्रभ। 
अविघ्नं कुरु मे देव सर्वकार्येषु सर्वदा॥ 
अविघ्नमस्तु॥

## विप्रप्रशंसा 
कर्मणः प्रागनुज्ञाप्राप्तौ विनियोगः ^[तै॰ब्रा १.४.४ ]

भा॒ग॒धेये॑नै॒वैनं॒ प्रण॑यति। 
ब्रा॒ह्म॒ण आ॑र्षे॒य उद्ध॑रेत्। 
ब्रा॒ह्म॒णो वै सर्वा॑ दे॒वताः᳚। 
सर्वा॑भिरे॒वैनं॑ दे॒वता॑भि॒रुद्ध॑रति॥ 
 
^[तै॰आ २.१५]
ये अ॒र्वाङु॒त वा॑ पुरा॒णे वे॒दं वि॒द्वाँस॑म॒भितो॑ वदन्त्यादि॒त्यमे॒व ते परि॑वदन्ति॒ सर्वे॑ अ॒ग्निं द्वि॒तीयं॑ तृ॒तीयं॑ च हँ॒समिति॒ याव॑ती॒र्वै दे॒वता॒स्ताः सर्वा॑ वेद॒विदि॑ ब्राह्म॒णे व॑सन्ति॒ तस्मा᳚द् ब्राह्म॒णेभ्यो॑ वेद॒विद्भ्यो॑ दि॒वे दि॑वे॒ नम॑स्कुर्या॒न्नाश्ली॒लं की᳚᳚र्तयेदे॒ता ए॒व दे॒वताः᳚ प्रीणाति॥ 
 
^[ऋ॰सं॰ १.२७.१३॥ 
तै॰सं॰ ३.२.४॥ 
तै॰आ॰ १०.१॥ 
तै॰ब्रा॰ १.२.१॥]
(ऋ) नमो᳚ म॒हद्भ्यो॒ नमो᳚ अर्भ॒केभ्यो॒ नमो॒ युव॑भ्यो॒ नम॑ आशि॒नेभ्यः॑। 
यजा᳚म दे॒वान् यदि॑ श॒क्नवा᳚म॒ मा ज्याय॑सः॒ शं स॒मावृ॑क्षि देवाः॥ 
नमः॒ सद॑से॒ नमः॒ सद॑स॒स्पत॑ये॒ नमः॒ सखी॑नां पुरो॒गाणां॒ चक्षु॑षे॒ नमो॑ दि॒वे नमः॑ पृथि॒व्यै॥ 
सद॑स॒स्पति॒मद्भु॑तं प्रि॒यमिन्द्र॑स्य॒ काम्य᳚म्। 
सनिं॑ मे॒धाम॑यासिषम्॥ 
सप्र॑थ स॒भां मे॑ गोपाय। 
ये च॒ सभ्याः᳚ सभा॒सदः॑। 
तानि॑न्द्रि॒याव॑तः कुरु। 
सर्व॒मायु॒रुपा॑सताम्। 
अहे॑ बुध्निय॒ मन्त्रं॑ मे गोपाय। 
यमृष॑यस्त्रैवि॒दावि॒दुः। 
ऋचः॒ सामा॑नि॒ यजूँ॑षि। 
सा हि श्रीर॒मृता॑ स॒ताम्॥ 
नमः॑ स॒भाभ्यः॑ स॒भाप॑तिभ्यश्च वो॒ नमः॑॥३॥

## सुमुहूर्तप्रार्थना

## सुमुहूर्तप्रार्थनायां विनियोगः। 

योग्यता मृग्या।

^[तै॰ब्रा॰ २.४.२.२२]
पर्व॑त इ॒वावि॑चाचलिः। 
इन्द्र॑ इवे॒ह ध्रु॒वस्ति॑ष्ठ। 
इ॒ह रा॒ष्ट्रमु॑ धारय। 
अ॒भिति॑ष्ठ पृतन्य॒तः। 
अध॑रे सन्तु॒ शत्र॑वः। 
इन्द्र॑ इव वृत्र॒हा ति॑ष्ठ॥ 
सुमुहूर्तोऽस्तु। 
सुप्रतिष्ठितमस्तु॥

## स्वस्तिसूक्तम् (ऋ॰)

कर्मणः प्राक् स्वस्तिवाचने, उपनिष्क्रमणे च विनियोगः
^[ऋ॰सं॰ ५.५१.११]

स्व॒स्ति नो᳚ मिमीताम॒श्विना॒ भगः॑ स्व॒स्ति दे॒व्यदि॑तिरन॒र्वणः॑। 
स्व॒स्ति पू॒षा असु॑रो दधातु नः स्व॒स्ति द्यावा᳚पृथि॒वी सु॑चे॒तुना᳚॥ 
स्व॒स्तये᳚ वा॒युमुप॑ ब्रवामहै॒ सोमं᳚ स्व॒स्ति भुव॑नस्य॒ यस्पतिः॑। 
बृह॒स्पतिं॒ सर्व॑गणं स्व॒स्तये᳚ स्व॒स्तय॑ आदि॒त्यासो᳚ भवन्तु नः॥ 
विश्वे᳚ दे॒वा नो᳚ अ॒द्या स्व॒स्तये᳚ वैश्वान॒रो वसु॑र॒ग्निः स्व॒स्तये᳚। 
दे॒वा अ॑वन्त्वृ॒भवः॑ स्व॒स्तये᳚ स्व॒स्ति नो᳚ रु॒द्रः पा॒त्वंह॑सः॥ 
स्व॒स्ति मि॑त्रावरुणा स्व॒स्ति प॑थ्ये रेवति। 
स्व॒स्ति न॒ इन्द्र॑श्चा॒ग्निश्च॑ स्व॒स्ति नो᳚ अदिते कृधि॥ 
स्व॒स्ति पन्था॒मनु॑ चरेम सूर्याचन्द्र॒मसा᳚विव। 
पुन॒र्दद॒ताघ्न॑ता जान॒ता सं ग॑मेमहि॥

^[ऋ॰खि॰]
स्व॒स्त्यय॑नं॒ तार्क्ष्यं॒मरि॑ष्टनेमिं म॒हद्भू᳚तं वाय॒सं दे॒वता᳚नाम्। 
अ॒सु॒र॒घ्नमिन्द्र॑सखं स॒मत्सु॑ बृ॒हद्यशो॒ नाव॑मि॒वा रु॑हेम॥ 
अं॒हो॒मुच॑मा॒ङ्गिर॑सं॒ गयं᳚ च स्व॒स्त्या᳚त्रे॒यं मन॑सा च॒ तार्क्ष्य᳚म्। 
प्रय॑त पाणिः शर॒णं प्र प॑द्ये स्व॒स्ति सं᳚ बा॒धेष्वभ॑यं नो अस्तु॥ 

^[तै॰आ॰ १.१]
स्व॒स्ति न॒ इन्द्रो॑ वृ॒द्धश्र॑वाः। 
स्व॒स्ति नः॑ पू॒षा वि॒श्ववे॑दाः। 
स्व॒स्ति न॒स्तार्क्ष्यो॒ अरि॑ष्टनेमिः। 
स्व॒स्ति नो॒ बृह॒स्पति॑र्दधातु॥

## शुद्धिपुण्याहमन्त्राः

श्रोत्रियाभावे पुण्याहवाचनाशक्तौ विनियोगः
आपो॒ हि ष्ठा म॑यो॒ भुव॒स्ता न॑ ऊ॒र्जे द॑धातन। 
म॒हे रणा॑य॒ चक्ष॑से॥ 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑॥ 
तस्मा॒ अरं॑ गमामवो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥
ऋ॒तं च॑ स॒त्यं चा॒भी᳚द्धा॒त् तप॒सोध्य॑जायत। 
ततो॒ रात्रि॑रजायत॒ ततः॑ समु॒द्रो अ॑र्ण॒वः॥ 
स॒मु॒द्राद॑र्ण॒वादधि॑ संवत्स॒रो अ॑जायत। 
अ॒हो॒रा॒त्राणि॑ वि॒दध॒द् विश्व॑स्य मिष॒तो व॒शी॥ 
सू॒र्या॒च॒न्द्र॒मसौ॑ धा॒ता य॑था पू॒र्वम॑कल्पयत्। 
दिवं॑ च पृथि॒वीं चा॒न्तरि॑क्ष॒मथो॒ सुवः॑॥
वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वास्तो᳚ष्पते श॒ग्मया॑ सँ॒ सदा॑ ते सक्षी॒महि॑ र॒ण्वया॑ गातु॒मत्या᳚। 
आ वः॒ क्षेम॑ उ॒त योगे॒ वरं॑ नो यू॒यं पा॑तः स्व॒स्तिभिः॒ सदा॑ नः॥ 
वास्तो᳚ष्पते प्र॒तर॑णो न एधि॒ गोभि॒रश्वे॑भिरिन्दो। 
अ॒जरा॑सस्ते स॒ख्ये स्या॑म पि॒तेव॑ पु॒त्रान् प्रति॑ नो जुषस्व॥ 
अ॒मी॒व॒हा वास्तो᳚ष्पते॒ विश्वा॑ रू॒पाण्या॑ वि॒शन्। 
सखा॑ सु॒शेव॑ एधि नः। 
शि॒वँ शि॒वम्॥

## पुण्याहमन्त्राः

पुण्याहवाचने विनियोगः
^[तै॰ब्रा॰ १.५.२॥ 
तै॰ब्रा॰ १.५.२॥]

यत्पुण्यं॒ नक्ष॑त्रम्। 
तद्बट्कु॑र्वीतोपव्यु॒षम्। 
य॒दा वै सूर्य॑ उ॒देति॑। 
अथ॒ नक्ष॑त्रं॒ नैति॑। 
याव॑ति॒ तत्र॒ सूर्यो॒ गच्छे᳚त्। 
यत्र॑ जघ॒न्यं॑ पश्ये᳚त्। 
ताव॑ति कुर्वीत यत्का॒री स्यात्। 
पु॒ण्या॒ह ए॒व कु॑रुते॥ 
तानि॒ वा ए॒तानि॑ यमनक्ष॒त्राणि॑। 
यान्ये॒व दे॑वनक्ष॒त्राणि॑। 
तेषु॑ कुर्वीत यत्का॒री स्यात्। 
पु॒ण्या॒ह ए॒व कु॑रुते॥

^[तै॰आ॰ १.१॥ 
तै॰ब्रा॰ ३.१.२॥]
स्व॒स्ति न॒ इन्द्रो॑ वृ॒द्धश्र॑वाः। 
स्व॒स्ति नः॑ पू॒षा वि॒श्ववे॑दाः। 
स्व॒स्ति न॒स्तार्क्ष्यो॒ अरि॑ष्टनेमिः। 
स्व॒स्ति नो॒ बृह॒स्पति॑र्दधातु॥ 
अ॒ष्टौ दे॒वा वस॑वः सो॒म्यासः॑। 
चत॑स्रो दे॒वीर॒जराः॒ श्रवि॑ष्ठाः। 
ते य॒ज्ञं पा᳚न्तु॒ रज॑सः प॒रस्ता᳚त्। 
सं॒व॒त्स॒रीण॑म॒मृत॑ꣴ स्व॒स्ति॥

^[तै॰ब्रा॰ ३.१.२॥ 
तै॰ब्रा॰ १.५.६॥]
ऋ॒ध्यास्म॑ ह॒व्यैर्नम॑सोप॒सद्य॑। 
मि॒त्रं दे॒वं मि॑त्र॒धेयं॑ नो अस्तु। 
अ॒नू॒रा॒धान् ह॒विषा॑ व॒र्धय॑न्तः। 
श॒तं जी॑वेम श॒रदः॒ सवी॑राः॥ 
त्रीणि॑ त्रीणि॒ वै दे॒वाना॑मृ॒द्धानि॑। 
त्रीणि॒ छन्दाँ॑सि। 
त्रीणि॒ सव॑नानि। 
त्रय॑ इ॒मे लो॒काः। 
ऋ॒ध्यामे॒व तद्वी॒र्य॑ ए॒षु लो॒केषु॒ प्रति॑तिष्ठति॥

^[ऋ॰सं॰ ९.९४.४॥ 
मृग्यम् ॥ 
तै॰आ॰ १.२॥ 
तै॰आ॰ १०॥]
श्रिये॑ जा॒तः श्रिय॒ आनि॑र्याय॒ श्रियं॒ वयो᳚ जनि॒तृभ्यो᳚ दधातु। 
श्रियं॒ वसा᳚ना अमृत॒त्वमा᳚य॒न् भज᳚न्ति स॒द्यः स॑वि॒ता वि॒दध्यू॑न्॥ 
श्रिय॑ एवैनं तच्छ्रि॒यामा॑दधा॒ति। 
स॒न्त॒त॒मृ॒चा व॑षट्कृ॒त्यं सन्ध॑त्तं॒ सन्धी॑यते प्रज॒या प॒शुभिः॑। 
य ए॑वं वे॒द॥ 
यस्मि॒न् ब्रह्मा॒भ्य ज॑य॒त्सर्व॑मे॒तत्। 
अ॒मुं च॑ लो॒कमि॒दमू॑च॒ सर्व᳚म्। 
तन्नो॒ नक्ष॑त्रमभि॒जिद् वि॒जित्य॑। 
श्रियं॑ दधा॒त्वहृ॑णीयमानम्॥ 
अहे॑ बुध्निय॒ मन्त्रं॑ मे गोपाय। 
यमृष॑यस्त्रै वि॒दा वि॒दुः। 
ऋचः॒ सामा॑नि॒ यजूँ॑षि। 
सा हि श्रीर॒मृता॑स॒ताम्॥
प्रतिसरबन्धनमन्त्रः
प्रतिसरबन्धने विनियोगः

^[तै॰सं॰ ४.४.१२.२]
बृ॒हत्साम॑ क्षत्र॒भृद्‌वृ॒द्ध वृ॑ष्णियम्। 
त्रि॒ष्टुभौजः॑ शुभि॒तमु॒ग्रवी॑रम्। 
इन्द्र॒स्तोमे॑न पञ्चद॒शेन॑। 
मध्य॑मि॒दं वाते॑न॒ सग॑रेण रक्ष॥
उल्लेखनमन्त्राः
सर्वकर्मसु स्थलशुद्ध्यर्थमुल्लेखने विनियोगः

^[तै॰ब्रा॰ १.२.१]
उ॒द्ध॒न्यमा॑नम॒स्या अ॑मे॒ध्यम्। 
अप॑ पा॒प्मानं॒ यज॑मानस्य हन्तु। 
शि॒वा नः॑ सन्तु प्र॒दिश॒श्चत॑स्रः। 
शं नो॑ मा॒ता पृ॑थि॒वी तोक॑साता॥ 
शं नो॑ दे॒वीर॒भिष्ट॑ये। 
आपो॑ भवन्तु पी॒तये᳚। 
शं योर॒भि स्र॑वन्तु नः॥

^[तै॰आ॰ १०॥ 
तै॰आ॰ ६.३.१॥ 
तै॰सं॰ ३.२.५॥] 
ब्रह्म॑ जज्ञा॒नं प्र॑थ॒मं पु॒रस्ता॒द्वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः स॒तश्च॒ योनि॒मस॑तश्च॒ विवः॑॥ 
नाके॑ सुप॒र्णमु॑प॒यत्पत॑न्तँ हृ॒दा वेन॑न्तो अ॒भच॑क्षतत्वा। 
हिर॑ण्यपक्षं॒ वरु॑णस्य दू॒तं य॒मस्य॒ योनौ॑ शकु॒नं भु॑र॒ण्युम्॥ 
आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 

^[तै॰सं॰ ५.५.९॥ 
तै॰सं॰ १.२.१३॥ 
तै॰सं॰ ४.६.३॥] 
यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अस्तु॥ 
इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू॑ढमस्य पाँसु॒रे॥ 
इन्द्रं॒ विश्वा॑ अवीवृधन् समु॒द्र व्य॑चसं॒ गिरः॑। 
र॒थीत॑मँ रथी॒नां वाजा॑नाँ॒ सत्प॑तिं॒ पति᳚म्।

## सुवर्णघर्मसूक्तम्

विष्णोः (सत्यनारायणस्य) अभिषेचने विनोयोगः

^[तै॰आ॰ ३.११]
सु॒वर्णं॑ घ॒र्मं परि॑वेद वे॒नम्। 
इन्द्र॑स्या॒त्मानं॑ दश॒धा चर॑न्तम्। 
अ॒न्तः स॑मु॒द्रे मन॑सा॒ चर॑न्तम्। 
ब्रह्माऽन्व॑विन्द॒द् दश॑होतार॒मर्णे᳚। 
अ॒न्तः प्रवि॑ष्टः शा॒स्ता जना॑नाम्। 
एकः॒ सन् ब॑हु॒धा वि॑चारः। 
श॒तँ शु॒क्राणि॒ यत्रैकं॒ भव॑न्ति। 
सर्वे॒ वेदा॒ यत्रैकं॒ भव॑न्ति। 
सर्वे॒ होता॑रो॒ यत्रैकं॒ भव॑न्ति। 
स॒ मान॑सीन आ॒त्मा जना॑नाम्। 

अ॒न्तः प्रवि॑ष्टः शा॒स्ता जना॑नाँ॒ सर्वा᳚त्मा। 
सर्वाः᳚ प्र॒जा यत्रैकं॒ भव॑न्ति। 
चतु॑र्होतारो॒ यत्र॑ स॒म्पदं॒ गच्छ॑न्ति दे॒वैः। 
स॒ मान॑सीन आ॒त्मा जना॑नाम्। 
ब्रह्मेन्द्र॑म॒ग्निं जग॑तः प्रति॒ष्ठाम्। 
दि॒व आ॒त्मानँ॑ सवि॒तारं॒ बृह॒स्पति᳚म्। 
चतु॑र्होतारं प्र॒दिशोऽनु॑कॢ॒प्तम्। 
वा॒चो वी॒र्यं॑ तप॒साऽन्व॑विन्दत्। 
अ॒न्तः प्रवि॑ष्टं क॒र्तार॑मे॒तम्। 
त्वष्टा॑रँ रू॒पाणि॑ विकु॒र्वन्तं॑ विप॒श्चिम्। 

अ॒मृत॑स्य प्रा॒णं य॒ज्ञमे॒तम्। 
चतु॑र्होतृणामा॒त्मानं॑ क॒वयो॒ निचि॑क्युः। 
अ॒न्तः प्रवि॑ष्टं क॒र्तार॑मे॒तम्। 
दे॒वानां॒ बन्धु॒ निहि॑तं॒ गुहा॑सु। 
अ॒मृते॑न कॢ॒प्तं य॒ज्ञमे॒तम्। 
चतु॑र्होतृणामा॒त्मानं॑ क॒वयो॒ निचि॑क्युः। 
श॒तं नि॒युतः॒ परि॑वेद॒ विश्वा॑ वि॒श्ववा॑रः। 
विश्व॑मि॒दं वृ॑णाति। 
इन्द्र॑स्या॒त्मा निहि॑तः॒ पञ्च॑होता। 
अ॒मृतं॑ दे॒वाना॒मायुः॑ प्र॒जाना᳚म्। 

इन्द्रँ॒ राजा॑नँ सवि॒तार॑मे॒तम्। 
वा॒योरा॒त्मानं॑ क॒वयो॒ निचि॑क्युः। 
र॒श्मिँ र॑श्मी॒नां मध्ये॒ तप॑न्तम्। 
ऋ॒तस्य॑ प॒दे क॒वयो॒ निपा᳚न्ति। 
य आ᳚ण्डको॒शे भुव॑नं बि॒भर्ति॑। 
अनि॑र्भिण्णः॒ सन्नथ॑ लो॒कान् वि॒चष्टे᳚। 
यस्या᳚ण्डको॒शँ शुष्म॑मा॒हुः प्रा॒णमुल्ब᳚म्। 
तेन॑ कॢ॒प्तो॑ऽमृते॑ना॒हम॑स्मि। 
सु॒वर्णं॒ कोशँ॒ रज॑सा॒ परी॑वृतम्। 
दे॒वानां᳚ वसु॒धानीं᳚ वि॒राज᳚म्॥
अ॒मृत॑स्य पू॒र्णां तामु॑ क॒लां विच॑क्षते। 
पादँ॒ षड्ढो॑तु॒र्न किला॑ विवित्से। 
येन॒र्तवः॑ पञ्च॒धोत कॢ॒प्ताः। 
उ॒त वा॑ ष॒ड्धा मन॒सोत कॢ॒प्ताः। 
तँ षड्ढो॑तारमृ॒तुभिः॒ कल्प॑मानम्। 
ऋ॒तस्य॑ प॒दे क॒वयो॒ निपा᳚न्ति। 
अ॒न्तः प्रवि॑ष्टं क॒र्तार॑मे॒तम्। 
अ॒न्तश्च॒न्द्रम॑सि॒ मन॑सा॒ चर॑न्तम्। 
स॒हैव सन्तं॒ न विजा॑नन्ति दे॒वाः। 
इन्द्र॑स्या॒त्मानँ॑ शत॒धा चर॑न्तम्।
इन्द्रो॒ राजा॒ जग॑तो॒ य ईशे᳚। 
स॒प्तहो॑ता सप्त॒धा विकॢ॑प्तः। 
परे॑ण॒ तन्तुं॑ परिषि॒च्यमा॑नम्। 
अ॒न्तरा॑दि॒त्ये मन॑सा॒ चर॑न्तम्। 
दे॒वानाँ॒ हृद॑यं॒ ब्रह्माऽन्व॑विन्दत्। 
ब्रह्मै॒तद् ब्रह्म॑ण॒ उज्ज॑भार। 
अ॒र्कꣴ श्चोत॑न्तँ सरि॒रस्य॒ मध्ये᳚। 
आ यस्मि᳚न् स॒प्त पेर॑वः। 
मेह॑न्ति बहु॒लाꣴ श्रिय᳚म्। 
ब॒ह्व॒श्वामि॑न्द्र॒ गोम॑तीम्।
अच्यु॑तां बहु॒लाꣴ श्रिय᳚म्। 
स हरि॑र्वसु॒वित्त॑मः। 
पे॒रुरिन्द्रा॑य पिन्वते। 
ब॒ह्व॒श्वामि॑न्द्र॒ गोम॑तीम्। 
अच्यु॑तां बहु॒लाꣴ श्रिय᳚म्। 
मह्य॒मिन्द्रो॒ निय॑च्छतु। 
श॒तँ श॒ता अ॑स्य यु॒क्ता हरी॑णाम्। 
अ॒र्वाङाया॑तु॒ वसु॑भी र॒श्मिरिन्द्रः॑। 
प्रमँह॑माणो बहु॒लाꣴ श्रिय᳚म्। 
र॒श्मिरिन्द्रः॑ सवि॒ता मे॒ निय॑च्छतु॥
घृ॒तं तेजो॒ मधु॑मदिन्द्रि॒यम्। 
मय्य॒यम॒ग्निर्द॑धातु। 
हरिः॑ पत॒ङ्गः प॑ट॒री सु॑प॒र्णः। 
दि॒वि॒क्षयो॒ नभ॑सा॒ य एति॑। 
स न॒ इन्द्रः॑ कामव॒रं द॑दातु। 
पञ्चा॑रं च॒क्रं परि॑वर्तते पृ॒थु। 
हिर॑ण्यज्योतिः सरि॒रस्य॒ मध्ये᳚॥ 
अज॑स्रं॒ ज्योति॒र्नभ॑सा॒ सर्प॑देति। 
स न॒ इन्द्रः॑ कामव॒रं द॑दातु। 
स॒प्त यु॑ञ्जन्ति॒ रथ॒मेक॑चक्रम्॥
एको॒ अश्वो॑ वहति सप्तना॒मा। 
त्रि॒नाभि॑ च॒क्रम॒जर॒मन॑र्वम्। 
येने॒मा विश्वा॒ भुव॑नानि तस्थुः। 
भ॒द्रं पश्य॑न्त॒ उप॑सेदु॒रग्रे᳚। 
तपो॑ दी॒क्षामृष॑यः सुव॒र्विदः॑। 
ततः॑ क्ष॒त्रं बल॒मोच॑श्च जा॒तम्। 
तद॒स्मै दे॒वा अ॒भि सं न॑मन्तु। 
श्वे॒तँ र॒श्मिं बो॑भु॒ज्यमा॑नम्। 
अ॒पां ने॒तारं॒ भुव॑नस्य गो॒पाम्। 
इन्द्रं॒ निचि॑क्युः पर॒मे व्यो॑मन्॥
रोहि॑णीः पिङ्ग॒ला एक॑रूपाः। 
क्षर॑न्तीः पिङ्ग॒ला एक॑रूपाः। 
श॒तँ स॒हस्रा॑णि प्र॒युता॑नि॒ नाव्या॑नाम्। 
अ॒यं यः श्वे॒तो र॒श्मिः। 
परि॒ सर्व॑मि॒दं जग॑त्। 
प्र॒जां प॒शून् धना॑नि। 
अ॒स्माकं॑ ददातु। 
श्वे॒तो र॒श्मिः परि॒ सर्वं॑ बभूव। 
सुव॒न्मह्यं॑ प॒शून् वि॒श्वरू॑पान्। 
प॒त॒ङ्गम॒क्तमसु॑रस्य मा॒याया᳚।
हृ॒दा प॑श्यन्ति॒ मन॑सा मनी॒षिणः॑। 
स॒मु॒द्रे अ॒न्तः क॒वयो॒ विच॑क्षते। 
मरी॑चीनां प॒दमि॑च्छन्ति वे॒धसः॑। 
प॒त॒ङ्गो वाचं॒ मन॑सा बिभर्ति। 
तां ग॑न्ध॒र्वो॑ऽवद॒द् गर्भे॑ अ॒न्तः। 
तां द्योत॑मानाꣴ स्व॒र्यं॑ मनी॒षाम्। 
ऋ॒तस्य॑ प॒दे क॒वयो॒ निपा᳚न्ति। 
ये ग्रा॒म्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
अ॒ग्निस्ताँ अग्रे॒ प्रमु॑मोक्तु दे॒वः॥
प्र॒जाप॑तिः प्र॒जया॑ संविदा॒नः। 
वी॒तꣴ स्तु॑केस्तुके। 
यु॒वम॒स्मासु॒ निय॑च्छतम्। 
प्रप्र॑ य॒ज्ञप॑तिं तिर। 
ये ग्रा॒म्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
तेषाँ॑ सप्ता॒नामि॒ह रन्ति॑रस्तु। 
रा॒यस्पोषा॑य सुप्रजा॒स्त्वाय॑ सु॒वीर्या॑य। 
य आ॑र॒ण्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः।
वा॒युस्ताँ अग्रे॒ प्रमु॑मोक्तु दे॒वः। 
प्र॒जाप॑तिः प्र॒जया॑ संविदा॒नः। 
इडा॑यै सृ॒प्तं घृ॒तव॑च्चराच॒रम्। 
दे॒वा अन्व॑विन्द॒न्गुहा॑ हि॒तम्। 
य आ॑र॒ण्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
तेषाँ॑ सप्ता॒नामि॒ह रन्ति॑रस्तु। 
रा॒यस्पोषा॑य सुप्रजा॒स्त्वाय॑ सु॒वीर्या॑य॥

## पुरुषसूक्तम् {#purusha}

सर्वदेवाभिषेचने, षोडचोपचारपूजायां, महान्यासे च विनियोगः
^[तै॰आ॰ ३.१२]

स॒हस्र॑शीर्षा॒ पुरु॑षः। 
स॒ह॒स्रा॒क्षः स॒हस्र॑पात्। 
स भूमिं॑ वि॒श्वतो॑ वृ॒त्वा। 
अत्य॑तिष्ठद् दशाङ्गु॒लम्॥ 
पुरु॑ष ए॒वेदँ सर्व᳚म्। 
यद्भू॒तं यच्च॒ भव्य᳚म्। 
उ॒तामृ॑त॒त्वस्येशा॑नः। 
यदन्ने॑नाति॒रोह॑ति॥ 
ए॒तावा॑नस्य महि॒मा। 
अतो॒ ज्याया॑ꣴश्च॒ पूरु॑षः॥ 

पादो᳚ऽस्य॒ विश्वा॑ भू॒तानि॑। 
त्रि॒पाद॑स्या॒मृतं॑ दि॒वि॥ 
त्रि॒पादू॒र्ध्व उदै॒त् पुरु॑षः। 
पादो᳚ऽस्ये॒हाऽभ॑वा॒त् पुनः॑। 
ततो॒ विश्वं॒ व्य॑क्रामत्। 
सा॒श॒ना॒न॒श॒ने अ॒भि॥ 
तस्मा᳚द् वि॒राड॑जायत। 
वि॒राजो॒ अधि॒ पूरु॑षः। 
स जा॒तो अत्य॑रिच्यत। 
प॒श्चाद् भूमि॒मथो॑ पु॒रः॥ 

यत् पुरु॑षेण ह॒विषा᳚। 
दे॒वा य॒ज्ञमत॑न्वत। 
व॒स॒न्तो अ॑स्यासी॒दाज्य᳚म्। 
ग्री॒ष्म इ॒ध्मः श॒रद्ध॒विः॥ 
स॒प्तास्या॑ऽसन् परि॒धयः॑। 
त्रिः स॒प्त स॒मिधः॑ कृ॒ताः। 
दे॒वा यद् य॒ज्ञं त॑न्वा॒नाः। 
अब॑ध्न॒न् पुरु॑षं प॒शुम्॥ 
तं य॒ज्ञं ब॒र्हिषि॒ प्रौक्ष॑न्। 
पुरु॑षं जा॒तम॑ग्र॒तः॥ 

तेन॑ दे॒वा अय॑जन्त। 
सा॒ध्या ऋष॑यश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
संभृ॑तं पृषदा॒ज्यम्। 
प॒शूꣴस्ताꣴश्च॑क्रे वाय॒व्यान्॑। 
आ॒र॒ण्यान् ग्रा॒म्याश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
ऋचः॒ सामा॑नि जज्ञिरे। 
छन्दाँ॑सि जज्ञिरे॒ तस्मा᳚त्। 
यजु॒स्तस्मा॑दजायत॥ 

तस्मा॒दश्वा॑ अजायन्त। 
ये के चो॑भ॒याद॑तः। 
गावो॑ ह जज्ञिरे॒ तस्मा᳚त्। 
तस्मा᳚ज्जा॒ता अ॑जा॒वयः॑॥ 
यत् पुरु॑षं॒ व्य॑दधुः। 
क॒ति॒धा व्य॑कल्पयन्। 
मुखं॒ किम॑स्य॒ कौ बा॒हू। 
कावू॒रू पादा॑वुच्येते॥ 
ब्रा॒ह्म॒णो᳚ऽस्य॒ मुख॑मासीत्। 
बा॒हू रा॑ज॒न्यः॑ कृ॒तः॥ 

ऊ॒रू तद॑स्य॒ यद् वैश्यः॑। 
प॒द्भ्याँ शू॒द्रो अ॑जायत॥ 
च॒न्द्रमा॒ मन॑सो जा॒तः। 
चक्षोः॒ सूर्यो॑ अजायत। 
मुखा॒दिन्द्र॑श्चा॒ग्निश्च॑। 
प्रा॒णाद् वा॒युर॑जायत॥ 
नाभ्या॑ आसीद॒न्तरि॑क्षम्। 
शी॒र्ष्णो द्यौः सम॑वर्तत। 
प॒द्भ्यां भूमि॒र्दिशः॒ श्रोत्रा᳚त्। 
तथा॑ लो॒काँ अ॑कल्पयन्॥ 

वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑स॒स्तु पा॒रे। 
सर्वा॑णि रू॒पाणि॑ वि॒चित्य॒ धीरः॑। 
नामा॑नि कृ॒त्वाऽभि॒वद॒न् यदास्ते᳚॥ 
धा॒ता पु॒रस्ता॒द् यमु॑दाज॒हार॑। 
श॒क्रः प्र॑वि॒द्वान् प्र॒दिश॒श्चत॑स्त्रः। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॒ अय॑नाय विद्यते। 
य॒ज्ञेन॑ य॒ज्ञम॑यजन्त दे॒वाः। 
तानि॒ धर्मा॑णि प्रथ॒मान्या॑सन्। 
ते ह॒ नाकं॑ महि॒मानः॑ सचन्ते। 
यत्र॒ पूर्वे॑ सा॒ध्याः सन्ति॑ दे॒वाः॥ 

(तच्छं॒ योरावृ॑णीमहे। 
गा॒तुं य॒ज्ञाय॑। 
गा॒तुं य॒ज्ञप॑तये। 
दैवीः᳚ स्व॒स्तिर॑स्तु नः। 
स्व॒स्तिर्मानु॑षेभ्यः। 
ऊ॒र्ध्वं जि॑गातु भेष॒जम्। 
शं नो॑ अस्तु द्वि॒पदे᳚। 
शं चतु॑ष्पदे। 
ॐ शान्तिः॒ शान्तिः॒ शान्तिः॑॥)
पुरुषसूक्तं शिरसे स्वाहा।

## उत्तरनारायणम्

सर्वदेवाभिषेचने, महान्यासे च विनियोगः
‌^[तै॰आ॰ ३.१३]

अ॒द्भ्यः संभू॑तः पृथि॒व्यै रसा᳚च्च। 
वि॒श्वक॑र्मणः॒ सम॑वर्त॒ताधि॑। 
तस्य॒ त्वष्टा॑ वि॒दध॑द् रू॒पमे॑ति। 
तत् पुरु॑षस्य॒ विश्व॒मा॑जान॒मग्रे᳚। 
वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑सः॒ पर॑स्तात्। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॑ विद्य॒तेऽय॑नाय॥ 
प्र॒जाप॑तिश्चरति॒ गर्भे॑ अ॒न्तः। 
अ॒जाय॑मानो बहु॒धा विजा॑यते॥ 

तस्य॒ धीराः॒ परि॑जानन्ति॒ योनि᳚म्। 
मरीचीनां प॒दमि॑च्छन्ति वे॒धसः॑॥ 
यो दे॒वेभ्य॒ आत॑पति। 
यो दे॒वानां᳚ पु॒रोहि॑तः। 
पूर्वो॒ यो दे॒वेभ्यो॑ जा॒तः। 
नमो॑ रु॒चाय॒ ब्राह्म॑ये॥ 
रुचं॑ ब्रा॒ह्यं ज॒नय॑न्तः। 
दे॒वा अग्रे॒ तद॑ब्रुवन्। 
यस्त्वै॒वं ब्रा᳚ह्म॒णो वि॒द्यात्। 
तस्य॑ दे॒वा अस॒न् वशे᳚॥ 
ह्रीश्च॑ ते ल॒क्ष्मीश्च॒ पत्न्यौ᳚। 
अ॒हो॒रा॒त्रे पा॒र्श्वे। 
नक्ष॑त्राणि रू॒पम्। 
अ॒श्विनौ॒ऽव्यात्त᳚म्। 
इ॒ष्टं म॑निषाण। 
अ॒मुं म॑निषाण। 
सर्वं॑ मनिषाण॥

## ब्रह्मसूक्तम्

प्रतिसरबन्धने शान्तिकर्मसु च विनियोगः
^[तै॰ब्रा॰ २.८.८.२१]

ब्रह्म॑ जज्ञा॒नं प्र॑थ॒मं पु॒रस्ता᳚त्। 
वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः। 
स॒तश्च॒ योनि॒मस॑तश्च॒ विवः॑॥ 
पि॒ता वि॒राजा॑मृष॒भो र॑यी॒णाम्। 
अ॒न्तरि॑क्षं वि॒श्वरू॑प॒ आवि॑वेश। 
तम॒र्कैर॒भ्य॑र्चन्ति व॒त्सम्। 
ब्रह्म॒सन्त॒ ब्रह्म॑णा व॒र्धय॑न्तः॥ 
ब्रह्म॑ दे॒वान॑जनयत्। 
ब्रह्म॒ विश्व॑मि॒दं जग॑त्। 
ब्रह्म॑णः क्ष॒त्रं निर्मि॑तम्। 
ब्रह्म॑ ब्राह्म॒ण आ॒त्मना᳚॥ 
अ॒न्तर॑स्मिन्नि॒मे लो॒काः। 
अ॒न्तर्विश्व॑मि॒दं जग॑त्। 
ब्रह्मै॒व भू॒तानां॒ ज्येष्ठ᳚म्। 
तेन॒ को॑ऽर्हति॒ स्पर्धि॑तुम्॥ 
ब्रह्म॑न् दे॒वास्त्रय॑स्त्रिँशत्। 
ब्रह्म॑न्निन्द्रप्रजाप॒ती। 
ब्रह्म॑न् ह॒ विश्वा॑ भू॒तानि॑। 
ना॒वीवा॒न्तः स॒माहि॑ता॥ 
चत॑स्र॒ आशाः॒ प्रच॑रन्त्व॒ग्नयः॑। 
इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीर᳚म्। 
ब्रह्म॑ स॒मिद्भ॑व॒त्याहु॑तीनाम्॥ 

## विष्णुसूक्तम्

प्रतिसरबन्धने शान्तिकर्मसु च विनियोगः
^[सं १.२.१३॥ 
ब्रा २.४.६॥ 
२.४.३॥ 
२.८.३॥ 
२.४.३॥ 
२.४.३॥]

विष्णो॒र्नु कं॑ वी॒र्या॑णि॒ प्र वो॑चं॒ यः पार्थि॑वानि विम॒मे रजाँ॑सि॒ यो अस्क॑भाय॒दुत्त॑रँ स॒धस्थं॑ विचक्रमा॒णस्त्रे॒धोरु॑गा॒यः। 
(विष्णो॑र॒राट॑मसि॒ विष्णोः᳚ पृ॒ष्ठम॑सि॒ विष्णोः॒ श्नप्त्रे᳚ स्थो॒ विष्णोः॒ स्यूर॑सि॒ विष्णो᳚र्ध्रु॒वम॑सि वैष्ण॒वम॑सि॒ विष्ण॑वे त्वा॥) तद॑स्य प्रि॒यम॒भि पाथो॑ अश्याम्। 
नरो॒ यत्र॑ देव॒यवो॒ मद॑न्ति। 
उ॒रु॒क्र॒मस्य॒ स हि बन्धु॑रि॒त्था। 
विष्णोः᳚ प॒दे प॑र॒मे मध्व॒ उत्सः॑॥ 
प्र तद्विष्णुः॑ स्तवते वी॒र्या॑य। 
मृ॒गो न भी॒मः कु॑च॒रो गि॑रि॒ष्ठाः। 
यस्यो॒रुषु॑ त्रि॒षु वि॒क्रम॑णेषु। 
अधि॑क्षि॒यन्ति॒ भुव॑नानि॒ विश्वा᳚॥ 
प॒रो मात्र॑या त॒नुवा॑ वृधान। 
न ते॑ महि॒त्वमन्व॑श्नुवन्ति। 
उ॒भे ते॑ विद्म॒ रज॑सी पृथि॒व्या विष्णो॑ देव॒ त्वम्। 
प॒र॒मस्य॑ वित्से॥ 
विच॑क्रमे पृथि॒वीमे॒ष ए॒ताम्। 
क्षेत्रा॑य॒ विष्णु॒र्मनु॑षे दश॒स्यन्। 
ध्रु॒वासो॑ अस्य की॒रयो॒ जना॑सः। 
उ॒रु॒क्षि॒तिँ सु॒जनि॑मा चकार॥ 
त्रिर्दे॒वः पृ॑थि॒वीमे॒ष ए॒ताम्। 
विच॑क्रमे श॒तर्च॑सं महि॒त्वा। 
प्र विष्णु॑रस्तु त॒वस॒स्तवी॑यान् त्वे॒षꣴ ह्य॑स्य॒ स्थवि॑रस्य॒ नाम॑॥ 

## विष्णुसूक्तम् (ऋ॰)

विष्णोः पूजने षडङ्गन्यासे विनियोगः
^[ऋ॰सं॰ १.२२.१६]

अतो᳚ दे॒वा अ॑वन्तु नो॒ यतो॒ विष्णु॑र्विचक्र॒मे। 
पृ॒थि॒व्याः स॒प्त धाम॑भिः॥ 
इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू᳚ढमस्य पाँसु॒रे॥ 
त्रीणि॑ प॒दा वि च॑क्रमे॒ विष्णु॑र्गो॒पा अदा᳚भ्यः। 
ततो॒ धर्मा᳚णि धा॒रय॑न्॥ 
विष्णोः॒ कर्मा᳚णि पश्यत॒ यतो᳚ व्र॒तानि॑ पस्प॒शे। 
इन्द्र॑स्य॒ युज्यः॒ सखा᳚॥ 
तद्विष्णोः᳚ पर॒मं प॒दँ सदा᳚ पश्यन्ति सू॒रयः॑। 
दि॒वीव॒ चक्षु॒रात॑तम्॥ 
तद्विप्रा᳚सो विप॒न्यवो᳚ जागृ॒वाँसः॒ समि᳚न्धते। 
विष्णो॒र्यत् प॑र॒मं प॒दम्॥

## रुद्रसूक्तम्

प्रतिसरबन्धने शान्तिकर्मसु च विनियोगः
^[सं ४.५.१०॥ 
४.५.१०॥ 
४.५.१०॥ 
आ ४.५॥ 
सं १.३.१४॥ 
१.३.१४॥]

परि॑णो रु॒द्रस्य॑ हे॒तिर्वृ॑णक्तु॒ परि॑ त्वे॒षस्य॑ दुर्म॒तिर॑घा॒योः। 
अव॑स्थि॒रा म॒घव॑द्भ्यस्तनुष्व॒ मीढ्व॑स्तो॒काय॒ तन॑याय मृडय॥ 
स्तु॒हि श्रु॒तं ग॑र्त॒सदं॒ युवा॑नं मृ॒गं न भी॒ममु॑पह॒त्नुमु॒ग्रम्। 
मृ॒डा ज॑रि॒त्रे रु॑द्र॒ स्तवा॑नो अ॒न्यन्ते॑ अ॒स्मन्निव॑पन्तु॒ सेनाः᳚॥ 
मीढु॑ष्टम॒ शिव॑तम शि॒वो नः॑ सु॒मना॑ भव। 
प॒र॒मे वृ॒क्ष आयु॑धं नि॒धाय॒ कृत्तिं॒ वसा॑न॒ आच॑र॒ पिना॑क॒ बिभ्र॒दाग॑हि॥ 
अर्ह॑न् बिभर्षि॒ साय॑कानि॒ धन्व॑। 
अर्ह॑न्नि॒ष्कं य॑ज॒तं वि॒श्वरू॑पम्। 
अर्ह॑न्नि॒दं द॑यसे॒ विश्व॒मब्भु॑वम्। 
न वा ओजी॑यो रुद्र॒ त्वद॑स्ति॥ 
त्वम॑ग्ने रु॒द्रो असु॑रो म॒हो दि॒वस्त्वँ शर्धो॒ मारु॑तं पृ॒क्ष ई॑शिषे। 
त्वं वातै॑र्ररु॒णैर्या॑सि शङ्ग॒यस्त्वं पू॒षा वि॑ध॒तः पा॑सि॒ नु त्मना᳚। 
आ वो॒ राजा॑नमध्व॒रस्य॑ रु॒द्रँ होता॑रँ सत्य॒यजँ॒ रोद॑स्योः। 
अ॒ग्निं पु॒रात॑नयि॒त्नोर॒चित्ता॒द्धिर॑ण्यरूप॒मव॑से कृणुध्वम्॥

## श्रीसूक्तम्

प्रतिसरबन्धने शान्तिकर्मसु च विनियोगः

हिर॑ण्यवर्णां॒ हरि॑णीं सुव॒र्णर॑ज॒तस्र॑जाम्। 
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह। 
तां म॒ आव॑ह जातवेदो ल॒क्ष्मीमन॑पगा॒मिनी᳚म्। 
यस्या॒ हिर॑ण्यं वि॒न्देयं॒ गामश्व॒ पुरु॑षान॒हम्। 
अ॒श्व॒पू॒र्वां र॑थम॒ध्यां ह॒स्तिना॑दप्र॒बोधि॑नीम्। 
श्रियं॑ दे॒वीमुप॑ह्वये॒ श्रीर्मा॑दे॒वीर्जु॑षताम्। 
का॒सो॒ऽस्मि॒तां हिर॑ण्यप्रा॒कारा॑मा॒र्द्रां ज्वल॑न्तीं तृ॒प्तां त॒र्पय॑न्तीम्। 
प॒द्मे॒स्थि॒तां प॒द्मव॑र्णां तामि॒होप॑ह्वये॒ श्रिय᳚म्। 
च॒न्द्रां प्र॑भा॒सां य॒शसा॒ ज्वल॑न्ती॒ श्रियं॑ लो॒के दे॒वजु॑ष्टामुदा॒राम्। 
तां प॒द्मिनी॑मी॒ शर॑णम॒हं प्रप॑द्येऽल॒क्ष्मीर्मे॑ नश्यतां॒ त्वां वृ॑णे। 
आ॒दि॒त्यव॑र्णे॒ तप॒सोऽधि॑जा॒तो वन॒स्पति॒स्तव॑ वृ॒क्षोऽथ बि॒ल्वः। 
तस्य॒ फला॑नि॒ तप॒सानु॑दन्तु मा॒यान्त॑रा॒याश्च॑ बा॒ह्या अ॑ल॒क्ष्मीः। 
उपै॑तु॒मां दे॑वस॒खः की॒र्तिश्च॒ मणि॑ना स॒ह। 
प्रा॒दु॒र्भू॒तोऽस्मि॑ राष्ट्रे॒ऽस्मिन् की॒र्तिमृ॑द्धिं द॒दातु॑ मे। 
क्षुत्पि॑पा॒साम॑लां ज्ये॒ष्ठामल॒क्ष्मीं ना॑शया॒म्यहम्। 
अभू॑ति॒मस॑मृद्धिं॒ च सर्वा॒न्निर्णु॑दमे॒ गृहात्। 
गन्ध॑द्वा॒रां दु॑राध॒र्षां नि॒त्यपु॑ष्टां करी॒षिणी᳚म्। 
ई॒श्वरीं॑ सर्व॑भूतानां॒ तामि॒होप॑ह्वये॒ श्रिय᳚म्। 
मन॑सः॒ काम॒माकू॑तिं वा॒चः स॒त्यम॑शीमहि। 
प॒शू॒नां रूप॑मन्न॒स्य मयि॒ श्रीः श्र॑यतां॒ यशः। 
कर्द॑मे॒न प्र॑जाभू॒ता म॒यि सं॑भव॒कर्द॑ म। 
श्रियं॑ वा॒सय॑ मे कु॒ले मा॒तरं॑ पद्म॒मालि॑नीम्। 
आपः॑ सृ॒जन्तु॑ स्निग्धा॒नि चिक्ली॒तव॑समे॒ गृहे। 
निच॑दे॒वीं मा॒तर॒ श्रियं॑ वा॒सय॑ मे कु॒ले। 
आ॒र्द्रां पु॒ष्करि॑णीं पु॒ष्टिं सु॒वर्णां᳚ हेम॒मालि॑नीम्। 
सू॒र्यां हि॒रण्म॑यीं ल॒क्ष्मीं जात॑वेदो म॒ आव॑ह। 
आ॒र्द्रां यः॒ करि॑णीं य॒ष्टिं पि॒ङ्गलां᳚ पद्म॒मालि॑नीम्। 
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह। 
ता म॒ आव॑ह॒ जात॑वेदो ल॒क्ष्मीमन॑पगा॒मिनी᳚म्। 
यस्या॒ हिर॑ण्य॒ प्रभू॑तं॒ गावो॑ दा॒स्योश्वा᳚न् वि॒न्देय॒ पुरु॑षान॒हम्॥

## श्रीसूक्तशेषः

वैष्णवानां नित्यपारायणे विनियोगः

यः शुचिः॒ प्रय॑तो भू॒त्वा जु॒हुया॑दाज्य॒मन्व॑हम्। 
सूक्तं॑ प॒ञ्चद॑शर्चं॒ च श्री॒कामः॑ सत॒तं ज॑पेत्। 
प॒द्मा॒न॒ने प॑द्म ऊ॒रू प॒द्माक्षी॑ पद्म॒सम्भ॑वे। 
तन्मे॑ भ॒जसि॑ प॒द्मा॒क्षी॒ ये॒न सौख्यं॑ ल॒भाम्य॑हम्। 
अ॒श्व॒दायी॑ गोदा॒यी ध॒नदा॑यी म॒हाध॑ने। 
धनं॑ मे॒ जुष॑तां दे॒वि स॒र्वका॑मांश्च॒ देहि॑ मे। 
पद्मा॑न॒ने प॑द्म॒विप॑द्मप॒त्रे पद्म॑प्रिये॒ पद्म॒दला॑यताक्षि। 
विश्व॑प्रिये॒ विश्व॒मनो॑नुकू॒ले त्वत्पा॑दप॒द्मं मयि॒ सन्नि॑धत्स्व। 
पुत्र॑पौ॒त्रध॑नं धा॒न्यं ह॒स्त्यश्वा॑दि ग॒वे र॑थम्। 
प्र॒जाना॒ भव॑सि मा॒ता॒ आ॒युष्म॑न्तं क॒रोतु॑ मे। 
धन॑ मे॒ग्निर्ध॑नं वा॒युर्धन॒ सूर्यो॑ धनं॒ वसुः॑। 
धन॒मिन्द्रो॒ बृह॒स्पति॒र्वरु॑ण॒ धन॒मस्तु॑ ते। 
वैन॑तेय॒ सोमं॑ पिब॒ सोमं॑ पिबतु वृत्र॒हा। 
सोम॒ धन॑स्य सो॒मिनो॒ मह्यं॒ ददा॑तु सो॒मिनः॑। 
न क्रोधो न च॑ मात्स॒र्यं॒ न॒ लोभो॑ नाशु॒भाम॑तिः। 
भव॑न्ति॒ कृत॑पुण्या॒नां भ॒क्तानां श्रीसू᳚क्तं ज॒पेत्। 
सरसिजनिलये सरो॑जह॒स्ते धवलतरां शुकग॒न्धमा᳚ल्यशो॒भे। 
भगवति हरिव॒ल्लभे॑ मनो॒ज्ञे त्रिभुवनभूतिकरि प्र॑सीद म॒ह्यम्। 
विष्णु॑प॒त्नीं क्ष॑मां दे॒वीं मा॒धवीं᳚ माध॒वप्रि॑याम्। 
लक्ष्मीं᳚ प्रि॒यस॑खीं दे॒वीं न॒माम्य॑च्युत॒वल्ल॑भाम्। 
म॒हा॒ल॒क्ष्मी च॑ वि॒द्महे॑ विष्णुप॒त्नी च॑ धीमहि। 
तन्नो॑ लक्ष्मीः प्रचो॒दया᳚त्। 
श्रीवर्च॑स्व॒मायु॑ष्य॒मारो᳚ग्य॒मावि॑धा॒च्छोभ॑मानं मही॒यते᳚। 
धा॒न्यं ध॒नं प॒शुं ब॒हुपु॑त्रला॒भं श॒तसं॑वत्स॒रं दी॒र्घमायुः॑॥

## भूसूक्तम्

वास्तुशान्तिकर्मणि विनियोगः
^[तै॰सं॰ १.५.३.१०]

भूमि॑र्भू॒म्ना द्यौर्व॑रि॒णाऽन्तरि॑क्षं महि॒त्वा। 
उ॒पस्थे॑ ते देव्यदिते॒ ऽग्निम॑न्ना॒दम॒न्नाद्या॒या द॑धे॥ 
आऽयं गौः पृश्नि॑रक्रमी॒दस॑नन्मा॒तरं॒ पुनः॑। 
पि॒तरं॑ च प्र॒यन्त्सुवः॑॥ 
त्रिँ॒शद्धाम॒ वि रा॑जति॒ वाक्प॑त॒ङ्गाय॑ शिश्रिये। 
प्रत्य॑स्य वह॒ द्युभिः॑॥ 
अ॒स्य प्रा॒णाद॑पान॒त्य॑न्तश्च॑रति रोच॒ना। 
व्य॑क्ख्यन्महि॒षः सुवः॑॥ 
यत्त्वा᳚ क्रु॒द्धः प॑रो॒वप॑ म॒न्युना॒ यदव॑र्त्या। 
सु॒कल्प॑मग्ने॒ तत्तव॒ पुन॒स्त्वोद्दी॑पयामसि॥ 
यत्ते॑ म॒न्युप॑रोप्तस्य पृथि॒वीमनु॑ दध्व॒से। 
आ॒दि॒त्या विश्वे॒ तद्दे॒वा वस॑वश्च स॒माभ॑रन्॥ 
मनो॒ ज्योति॑र्जुषता॒माज्यं॒ विच्छि॑न्नं य॒ज्ञँ समि॒मं द॑धातु। 
बृह॒स्पति॑स्तनुतामि॒मं नो॒ विश्वे॑ दे॒वा इ॒ह मा॑दयन्ताम्॥ 

स॒प्त ते॑ अग्ने स॒मिधः॑ स॒प्त जि॒ह्वाः स॒प्तर्ष॑यः स॒प्त धाम॑ प्रि॒याणि॑। 
स॒प्त होत्राः᳚ सप्त॒धा त्वा॑ जयन्ति स॒प्त योनी॒रा पृ॑णस्वा घृ॒तेन॑॥ 
पुन॑रू॒र्जा निव॑र्तस्व॒ पुन॑रग्न इ॒षाऽयु॑षा। 
पुन॑र्नः पाहि वि॒श्वतः॑॥ 
स॒ह र॒य्या निव॑र्त॒स्वाग्ने॒ पिन्व॑स्व॒ धार॑या। 
वि॒श्वप्स्नि॑या वि॒श्वत॒स्परि॑॥ 
लेकः॒ सले॑कः सु॒लेक॒स्ते न॑ आदि॒त्या आज्यं॑ जुषा॒णा वि॑यन्तु॒ केतः॒ सके॑तः सु॒केत॒स्ते न॑ आदि॒त्या आज्यं॑ जुषा॒णा वि॑यन्तु॒ विव॑स्वाँ॒ अदि॑ति॒र्देव॑जूति॒स्ते न॑ आदि॒त्या आज्यं॑ जुषा॒णा वि॑यन्तु॥

## भूसूक्तखिलम्

वैष्णवानां नित्यपारायणे विनियोगः

मे॒दिनी॑ दे॒वी व॒सुन्ध॑रा स्या॒द् वसु॑धा दे॒वी वा॒सवी᳚। 
ब्र॒ह्म॒व॒र्च॒सः पि॑तृ॒णां श्रो॑त्रं॒ चक्षु॒र्मनः॑। 
दे॒वी हिर॑ण्यग॒र्भिणी॑ दे॒वी प्र॑सो॒दरी᳚। 
रस॑ने स॒त्याय॑ने सीद। 
स॒मु॒द्र॒व॒ती सा॑वि॒त्री ह नो॑ दे॒वी म॒ह्यकी᳚। 
म॒हा॒धर॑णी म॒होऽर्यति॑स्थ। 
शृ॒ङ्गे शृ॑ङ्गे य॒ज्ञे य॑ज्ञे विभी॒षणी᳚। 
इन्द्र॑पत्नी व्या॒जनी॑ सुर॒सित॑ इ॒ह। 
वा॒यु॒परी॑ जल॒शय॑नी स्वयं॑ धा॒रा स॒त्यं धो॒परि॑मेदिनी। 
सो॒परि॑धत्तङ्गाय। 
वि॒ष्णु॒प॒त्नीं म॑हीं दे॒वीं॒ मा॒ध॒वीं मा॑धव॒प्रियाम्। 
लक्ष्मी॑प्रि॒यस॑खीं दे॒वीं॒ न॒माम्यच्यु॑तव॒ल्लभाम्। 
ध॒नु॒र्धरायै॑ वि॒द्महे॑ सर्वसि॒द्ध्यै च॑ धीमहि। 
तन्नो॑ धरा प्रचो॒दया᳚त्॥

## नीलासूक्तम्

वैष्णवानां नित्यपारायणे विनियोगः
^[तै॰सं॰ ४.४.१२.५]

गृ॒णा॒हि॒। 
घृ॒तव॑ती सवित॒राधि॑पत्यैः॒ पय॑स्वती॒ रन्ति॒राशा॑ नो अस्तु। 
ध्रु॒वा दि॒शां विष्णु॑प॒त्न्यघो॑रा॒ऽस्येशा॑ना॒ सह॑सो॒ या म॒नोता᳚। 
बृह॒स्पति॑र्मात॒रिश्वो॒त वा॒युः सं॑धुवा॒ना वाता॑ अ॒भि नो॑ गृणन्तु। 
वि॒ष्ट॒म्भो दि॒वो ध॒रुणः॑ पृथि॒व्या अ॒स्येशा॑ना॒ जग॑तो॒ विष्णु॑पत्नी॥

## नारायणोपनिषत्

विष्णोरभिषेचने विनियोगः

अथ पुरुषो ह वै नारायणोऽकामयत प्रजाः सृ॑जेये॒ति। 
ना॒रा॒य॒णात् प्रा॑णो जा॒यते। 
मनः सर्वेन्द्रि॑याणि॒ च। 
खं वाजुर्ज्योतिरापः पृथिवी विश्व॑स्य धा॒रिणी। 
ना॒रा॒य॒णाद् ब्र॑ह्मा जा॒यते। 
ना॒रा॒य॒णाद् रु॑द्रो जा॒यते। 
ना॒रा॒य॒णादि॑न्द्रो जा॒यते। 
ना॒रा॒य॒णात् प्रजापतयः प्र॑जाय॒न्ते। 
ना॒रा॒य॒णाद् द्वादशादित्या रुद्रा वसवः सर्वाणि च छ॑न्दाँ॒सि। 
ना॒रा॒य॒णादेव समु॑त्पद्य॒न्ते। 
ना॒रा॒य॒णे प्र॑वर्त॒न्ते। 
ना॒रा॒य॒णे प्र॑लीय॒न्ते॥
ॐ। 
अथ नित्यो ना॑राय॒णः। 
ब्र॒ह्मा ना॑राय॒णः। 
शि॒वश्च॑ नाराय॒णः। 
श॒क्रश्च॑ नाराय॒णः। 
द्या॒वा॒पृ॒थि॒व्यौ च॑ नाराय॒णः। 
का॒लश्च॑ नाराय॒णः। 
दि॒शश्च॑ नाराय॒णः। 
ऊ॒र्ध्वश्च॑ नाराय॒णः। 
अ॒धश्च॑ नाराय॒णः। 
अ॒न्त॒र्ब॒हिश्च॑ नाराय॒णः। 
नारायण एव॑दँ स॒र्वम्। 
यद्भू॒तं यच्च॒ भव्य᳚म्। 
निष्कलो निरञ्जनो निर्विकल्पो निराख्यातः शुद्धो देव एको॑ नाराय॒णः। 
न द्वि॒तीयो᳚ऽस्ति॒ कश्चि॑त्। 
य ए॑वं वे॒द। 
स विष्णुरेव भवति स विष्णुरे॑व भ॒वति॥ 

ओमित्य॑ग्रे व्या॒हरेत्। 
नम इ॑ति प॒श्चात्। 
ना॒रा॒य॒णेत्यु॑परि॒ष्टात्। 
ओमि॑त्येका॒क्षरम्। 
नम इति॑ द्वे अ॒क्षरे। 
ना॒रा॒य॒णायेति पञ्चा᳚क्षरा॒णि। 
एतद्वै नारायणस्याष्टाक्ष॑रं प॒दम्। 
यो ह वै नारायणस्याष्टाक्षरं पद॑मध्ये॒ति। 
अनपब्रुवः सर्वमा॑युरे॒ति। 
विन्दते प्रा॑जाप॒त्यँ रायस्पोषं॑ गौप॒त्यम्। 
ततोऽमृतत्वमश्नुते ततोऽमृतत्वमश्नु॑त इ॒ति। 
य ए॑वं वे॒द॥
प्रत्यगानन्दं ब्रह्म पुरुषं प्रणव॑स्वरू॒पम्। 
अकार उकार मका॑र इ॒ति। 
तानेकधा समभरत् तदेत॑दोमि॒ति। 
यमुक्त्वा॑ मुच्य॑ते यो॒गी॒ ज॒न्म॒संसा॑रब॒न्धनात्। 
ॐ नमो नारायणायेति म॑न्त्रोपा॒सकः। 
वैकुण्ठभुवनलोकं॑ गमि॒ष्यति। 
तदिदं पदं पुण्डरीकं वि॑ज्ञान॒घनम्। 
तस्मात् तदिदा॑वन्मा॒त्रम्। 
ब्रह्मण्यो देव॑कीपु॒त्रो॒ ब्रह्मण्यो म॑धुसू॒दनोम्। 
सर्वभूतस्थमेकं॑ नारा॒यणम्। 
कारणरूपमकार प॑रब्र॒ह्मोम्। 
एतदथर्वशिरो॑ योऽधी॒ते। 
प्रा॒तर॑धीया॒नो॒ रात्रिकृतं पापं॑ नाश॒यति। 
सा॒यम॑धीया॒नो॒ दिवसकृतं पापं॑ नाश॒यति। 
माध्यंदिनमादित्याभिमुखो॑ ऽधीया॒नः॒ पञ्चपातकोपपातका᳚त् प्रमु॒च्यते। 
सर्ववेदपारायणपु॑ण्यं ल॒भते। 
नारायणसायुज्यम॑वाप्नो॒ति॒ नारायणसायुज्यम॑वाप्नो॒ति। 
य ए॑वं वे॒द। 
इत्यु॑प॒निष॑त्। 
ॐ शान्तिः॒ शान्तिः॒ शान्तिः॑॥

## हिरण्यगर्भसूक्तम्

महानारयणोपनिषदि मन्त्रप्रतीको दृश्यते
^[तै॰सं॰ ४.१.८]

हि॒र॒ण्य॒ग॒र्भः सम॑वर्त॒ताऽग्रे॑ भू॒तस्य॑ जा॒तः पति॒रेक॑ आसीत्। 
स दा॑धार पृथि॒वीं द्यामु॒तेमां कस्मै॑ दे॒वाय॑ ह॒विषा॑ विधेम॥ 
यः प्रा॑ण॒तो नि॑मिष॒तो म॑हि॒त्त्वैक॒ इद्राजा॒ जग॑तो ब॒भूव॑। 
य ईशे॑ अ॒स्य द्वि॒पद॒श्चतु॑ष्पदः॒ कस्मै॑ दे॒वाय॑ ह॒विषा॑ विधेम॥ 
य आ᳚त्म॒दा ब॑ल॒दा यस्य॒ विश्व॑ उ॒पास॑ते प्र॒शिषं॒ यस्य॑ दे॒वाः। 
यस्य॑ छा॒याऽमृतं॒ यस्य॑ मृ॒त्युः कस्मै॑ दे॒वाय॑ ह॒विषा॑ विधेम॥ 
यस्ये॒मे हि॒मव॑न्तो महि॒त्वा यस्य॑ समु॒द्रँ र॒सया॑ स॒हाऽहुः। 
यस्ये॒माः प्र॒दिशो॒ यस्य॑ बा॒हू कस्मै॑ दे॒वाय॑ ह॒विषा॑ विधेम॥ 
यं क्रन्द॑सी॒ अव॑सा तस्तभा॒ने अ॒भ्यैक्षे॑तां॒ मन॑सा॒ रेज॑माने। 
यत्राधि॒ सूर॒ उदि॑तौ॒ व्येति॒ कस्मै॑ दे॒वाय॑ ह॒विषा॑ विधेम॥ 
येन॒ द्यौरु॒ग्रा पृ॑थि॒वी च॑ दृ॒ढे येन॒ सुवः॑ स्तभि॒तं येन॒ नाकः॑। 
यो अ॒न्तरि॑क्षे॒ रज॑सो वि॒मानः॒ कस्मै॑ दे॒वाय॑ ह॒विषा॑ विधेम॥ 
आपो॑ ह॒ यन्म॑ह॒तीर्विश्व॒माय॒न्दक्षं॒ दधा॑ना ज॒नय॑न्तीर॒ग्निम्। 
ततो॑ दे॒वानां॒ निर॑वर्त॒ताऽसु॒रेकः॒ कस्मै॑ दे॒वाय॑ ह॒विषा॑ विधेम॥ 
यश्चि॒दापो॑ महि॒ना प॒र्यप॑श्य॒द् दक्षं॒ दधा॑ना ज॒नय॑न्तीर॒ग्निम्। 
यो दे॒वेश्वधि॑ दे॒व एक॒ आसी॒त् कस्मै॑ दे॒वाय॑ ह॒विषा॑ विधेम॥

## सौरसूक्तम् (परि॰)

भीमरथशान्तिकर्मणि विनियोगः
^[तै॰सं॰ १.१.४॥ 
तै॰सं॰ १.१.११॥ 
तै॰सं॰ १.२.४॥ 
तै॰सं॰ ३.२.१०॥ 
तै॰सं॰ ३.३.१०॥ 
तै॰सं॰ ३.२.४॥ 
तै॰सं॰ ३.५.५॥ 
तै॰सं॰ ३.४.५॥]

सुव॑र॒भि वि ख्ये॑षं वैश्वान॒रं ज्योति॒र्दृँह॑न्तां॒ दुर्या॒ द्यावा॑पृथि॒व्योरु॒र्व॑न्तरि॑क्ष॒मन्वि॒ह्यदि॑त्यास्त्वो॒पस्थे॑ सादया॒म्यग्ने॑ ह॒व्यँ र॑क्षस्व॥ 
सूर्यस्त्वा पु॒रस्ता᳚त् पातु॒ कस्या᳚श्चिद॒भिश॑स्त्याः॥ 
सूर्य॑स्य॒ चक्षु॒रारु॑हम॒ग्नेर॒क्ष्णः क॒नीनि॑कां॒ यदेत॑शेभि॒रीय॑से॒ भ्राज॑मानो विप॒श्चिता᳚॥ 
भूर॑सि॒ श्रेष्ठो॑ रश्मी॒नां प्रा॑ण॒पाः प्रा॒णं मे॑ पाहि॥ 
सूर्यो॑ दे॒वो दि॑वि॒षद्भ्यो॑ धा॒ता क्ष॒त्राय॑ वा॒युः प्र॒जाभ्यः॑। 
बृह॒स्पति॑स्त्वा प्र॒जाप॑तये॒ ज्योति॑ष्मतीं जुहोतु॥ 
सूर्यो॑ मा दे॒वो दि॒व्यादँह॑सस्पातु॥ 
सूर्यो॑ मा दे॒वो दे॒वेभ्यः॑ पातु वा॒युर॒न्तरि॑क्षा॒द्यज॑मानो॒ऽग्निर्मा॑ पातु॒ चक्षु॑षः। 
सक्ष॒ शूष॒ सवि॑त॒र्विश्व॑चर्षण ए॒तेभिः॑ सोम॒नाम॑भिर्विधेमते॒ तेभिः॑ सोम॒नाम॑भिर्विधेमते॥ 
सूर्यो॑ दि॒वोऽधि॑पतिः॒ स मा॑ऽवत्व॒स्मिन् ब्रह्म॑न्न॒स्मिन् क्ष॒त्रे᳚ऽस्यामा॒शिष्य॒स्यां पु॑रो॒धाया॑म॒स्मिन् कर्म॑न्न॒स्यां दे॒वहू᳚त्याम्॥
(सप्तर्चः, त्र्यर्चः, सप्तर्चः इत्येवं अवशिष्यते )

## आदित्यमन्त्राः

आदित्योपासने सूर्यनमस्करणे विनियोगः
^[तै॰ब्रा॰ ३.७.६]

उ॒द्यन्न॒द्य मि॑त्रमहः। 
स॒पत्ना᳚न्मे अनीनशः। 
दिवै॑नान् वि॒द्युता॑ जहि। 
नि॒म्रोच॒न्नध॑रान् कृधि॥ 
उ॒द्यन्न॒द्य वि नो॑ भज। 
पि॒ता पु॒त्रेभ्यो॒ यथा᳚। 
दी॒र्घा॒यु॒त्वस्य॑ हेशिषे। 
तस्य॑ नो देहि सूर्य॥
उ॒द्यन्न॒द्य मि॑त्रमहः। 
आ॒रोह॒न्नुत्त॑रां॒ दिव᳚म्। 
हृ॒द्रो॒गं मम॑ सूर्य। 
ह॒रि॒माणं॑ च नाशय॥ 
शुके॑षु मे हरि॒माण᳚म्। 
रो॒प॒णाका॑सु दध्मसि। 
अथो॑ हारिद्र॒वेषु॑ मे। 
ह॒रि॒माणं॒ नि द॑ध्मसि। 
उद॑गाद॒यमा॑दि॒त्यः। 
विश्वे॑न॒ सह॑सा स॒ह। 
द्वि॒षन्तं॒ मम॑ र॒न्धय॑न्। 
मो अ॒हं द्वि॑ष॒तो र॑धम्॥

## नवग्रहमन्त्राः

नवग्रहाणामामन्त्रणे विनियोगः

^[तै॰सं॰ ३.४.११॥ 
तै॰ब्रा॰ ३.५.२॥ 
तै॰सं॰ ३.१.४॥]
आ स॒त्येन॒ रज॑सा॒ वर्त॑मानो निवे॒शय॑न्न॒मृतं॒ मर्त्यं॑ च। 
हि॒र॒ण्यये॑न सवि॒ता रथे॒नाऽदे॒वो या॑ति॒ भुव॑ना वि॒पश्य॑न्॥ 
अ॒ग्निं दू॒तं वृ॑णीमहे॒ होता॑रं वि॒श्ववे॑दसम्। 
अ॒स्य य॒ज्ञस्य॑ सु॒क्रतु᳚म्॥ 
येषा॒मीशे॑ पशु॒पतिः॑ पशू॒नां चतु॑ष्पदामु॒त च॑ द्वि॒पदा᳚म्। 
निष्क्री॑तो॒ऽयं य॒ज्ञियं॑ भा॒गमे॑तु रा॒यस्पोषा॒ यज॑मानस्य सन्तु॥ 

^[तै॰सं॰ ४.४.४॥ 
तै॰आ॰ १०.१.१०॥ 
तै॰सं॰ १.१.१४॥] 
अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम्। 
अ॒पाँ रेताँ॑सि जिन्वति॥ 
स्यो॒ना पृ॑थिवि॒ भवा॑ नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚॥ 
क्षेत्र॑स्य॒ पति॑ना व॒यँ हि॒तेने॑व जयामसि। 
गामश्वं॑ पोषयि॒त्न्वा स नो॑ मृडाती॒दृशे᳚॥

^[तै॰ब्रा॰ २.८.२॥ 
तै॰सं॰ १.७.१३॥ 
तै॰सं॰ १.६.१२॥]
प्र वः॑ शु॒क्राय॑ भा॒नवे॑ भरध्वँ ह॒व्यं म॒तिं चा॒ग्नये॒ सुपू॑तम्। 
यो दैव्या॑नि॒ मानु॑षा ज॒नूꣴष्य॒न्तर्विश्वा॑नि वि॒द्मना॒ जिगा॑ति॥ 
इ॒न्द्रा॒णीमा॒सु नारि॑षु सु॒पत्नी॑म॒हम॑श्रवम्। 
न ह्य॑स्या अप॒रं च॒ न ज॒रसा॒ मर॑ते॒ पतिः॑॥ 
इन्द्रं॑ वो वि॒श्वत॒स्परि॒ हवा॑महे॒ जने᳚भ्यः। 
अ॒स्माक॑मस्तु॒ केव॑लः॥

^[तै॰सं॰ ३.२.५॥ 
तै॰ब्रा॰ २.५.८॥ 
तै॰ब्रा॰ २.४.६॥]
आप्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य संग॒थे॥ 
अ॒प्सु मे॒ सोमो॑ अब्रवीद॒न्तर्विश्वा॑नि भेष॒जा। 
अ॒ग्निं च॑ वि॒श्वशं॑भुव॒माप॑श्च वि॒श्वभे॑षजीः॥ 
गौ॒री मि॑माय सलि॒लानि॒ तक्ष॒त्येक॑पदी द्वि॒पदी॒ सा चतु॑ष्पदी। 
अ॒ष्टाप॑दी॒ नव॑पदी बभू॒वुषी॑ स॒हस्रा᳚क्षरा पर॒मे व्यो॑मन्॥ 

^[तै॰सं॰ ४.७.१३॥ 
तै॰सं॰ १.२.१३॥ 
तै॰सं॰ १.२.१३॥]
उद् बु॑ध्यस्वाग्ने॒ प्रति॑ जागृह्येनमिष्टापू॒र्ते सँ सृ॑जेथाम॒यं च॑। 
पुनः॑ कृ॒ण्वꣴस्त्वा॑ पि॒तरं॒ युवा॑नम॒न्वाताँ॑ सी॒त्त्वयि॒ तन्तु॑मे॒तम्॥ 
इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू॑ढमस्य पाँसु॒रे॥ 
विष्णो॑ र॒राट॑मसि॒ विष्णोः᳚ पृ॒ष्ठम॑सि॒ विष्णोः॒ श्नप्त्रे᳚ स्थो॒ विष्णोः॒ स्यूर॑सि॒ विष्णो᳚र्ध्रु॒वम॑सि वैष्ण॒वम॑सि॒ विष्ण॑वे त्वा॥ 

^[तै॰सं॰ १.८.२२॥ 
तै॰सं॰ १.४.१८॥ 
तै॰ब्रा॰ २.८.८.२१॥]
बृह॑स्पते॒ अति॒ यद॒र्यो अर्हा᳚द् द्यु॒मद् वि॒भाति॒ क्रतु॑म॒ज्जने॑षु। 
यद्दी॒दय॒च्छव॑सर्त प्रजात॒ तद॒स्मासु॒ द्रवि॑णं धेहि चि॒त्रम्॥ 
इन्द्र॑ मरुत्व इ॒ह पा॑हि॒ सोमं॒ यथा॑ शार्या॒ते अपि॑बः सु॒तस्य॑। 
तव॒ प्रणी॑ती॒ तव॑ शूर॒शर्म॒न्नावि॑वासन्ति क॒वयः॑ सुय॒ज्ञाः॥ 
ब्रह्म॑ यज्ञा॒नं प्र॑थ॒मं पु॒रस्ता॒द् वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ ष्ठाः स॒तश्च॒ योनि॒मस॑तश्च॒ विवः॑॥

^[तै॰ब्रा॰ २.५.८॥ 
तै॰ब्रा॰ २.८.१॥ 
तै॰सं॰ २.६.१२॥]
शं नो॑ दे॒वीर॒भिष्ट॑य॒ आपो॑ भवन्तु पी॒तये᳚। 
शं योर॒भिस्र॑वन्तु नः॥ 
प्रजा॑पते॒ नत्वदे॒तान्य॒न्यो विश्वा॑ जा॒तानि॒ परि॒ ता ब॑भूव। 
यत्का॑मास्ते जुहु॒मस्तन्नो॑ अस्तु व॒यꣴ स्या॑म॒ पत॑यो रयी॒णाम्॥ 
इ॒मं य॑म प्रस्त॒रमा हि सीदाङ्गि॑रोभिः पि॒तृभिः॑ संविदा॒नः। 
आ त्वा॒ मन्त्राः᳚ कविश॒स्ता व॑हन्त्वे॒ना रा॑जन् ह॒विषा॑ मादयस्व॥ 

^[तै॰सं॰ ४.२.११॥ 
तै॰स॰ १.५.३ ॥ 
तै॰सं॰ ४.२.५॥]
कया॑ नश्चि॒त्र आ भु॑वदू॒ती स॒दावृ॑धः॒ सखा᳚। 
कया॒ शचि॑ष्ठया वृ॒ता॥ 
आयं गौः पृश्नि॑रक्रमी॒दस॑नन्मा॒तरं॒ पुनः॑। 
पि॒तरं॑ च प्र॒यन्त्सुवः॑॥ 
यत्ते॑ दे॒वी निरृ॑तिराब॒बन्ध॒ दाम॑ ग्री॒वास्व॑विच॒र्त्यम्। 
इ॒दं ते॒ तद्विष्या॒म्यायु॑षो॒ न मध्या॒दथा॑ जी॒वः पि॒तुम॑द्धि॒ प्रमु॑क्तः॥

^[तै॰सं॰ ७.४.१०॥ 
तै॰सं॰ ३.४.११॥ 
ऋ॰सं॰६.६.७॥]
के॒तुं कृ॒ण्वन्न॑ के॒तवे॒ पेशो॑ मर्या अपे॒शसे᳚। 
समु॒षद्भि॑रजायथाः॥ 
ब्र॒ह्मा दे॒वानां᳚ पद॒वीः क॑वी॒नामृषि॒र्विप्रा॑णां महि॒षो मृ॒गाणा᳚म्। 
श्ये॒नो गृध्रा॑णा॒ꣴ स्वधि॑ति॒र्वना॑नाँ॒ सोमः॑ प॒वित्र॒मत्ये॑ति॒ रेभ॑न्॥ 
(ऋ॰) स चि॑त्रचि॒त्रं चि॒तय᳚न्तम॒स्मे चित्र॑क्षत्र चि॒त्रत॑मं वयो॒धाम्। 
च॒न्द्रं र॒यिं पु॑रु॒वीरं᳚ बृ॒हन्तं॒ चन्द्र॑ च॒न्द्राभि॑र्गृण॒ते यु॑वस्व॥

## दिग्पालकमन्त्राः

अष्टदिग्पालकानामामन्त्रणे विनियोगः
^[तै॰सं॰ १.६.१२॥ 
तै॰सं॰ २.५.१२॥ 
तै॰ब्रा॰ ३.१.२॥ 
तै॰सं॰ ४.२.५॥ 
तै॰सं॰ २.१.११॥ 
तै॰ब्रा॰ २.८.१॥ 
ऋ॰सं॰ १.८९.५॥ 
ऋ॰सं॰ ८.६३.१२॥]

त्रा॒तार॒मिन्द्र॑मवि॒तार॒मिन्द्रँ॒ हवे॑हवे सु॒हवँ॒ शूर॒मिन्द्र᳚म्। 
हु॒वे नु श॒क्रं पु॑रुहू॒तमिन्द्र॑ꣴ स्व॒स्ति नो॑ म॒घवा॑ धा॒त्विन्द्रः॑॥ 

त्वं नो॑ अग्ने॒ वरु॑णस्य वि॒द्वान् दे॒वस्य॒ हेडोऽव॑ यासिसीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्र मु॑मुग्ध्य॒स्मत्॥ 

सु॒गं नः॒ पन्था॒मभ॑यं कृणोतु। 
यस्मि॒न्नक्ष॑त्रे य॒म एति॒ राजा᳚। 
यस्मि॑न्नेनम॒भ्यषि॑ञ्चन्त दे॒वाः। 
तद॑स्य चि॒त्रँ ह॒विषा॑ यजाम॥ 

असु॑न्वन्त॒मय॑जमानमिच्छस्ते॒नस्ये॒त्यां तस्क॑र॒स्यान्वे॑षि। 
अ॒न्यम॒स्मदि॑च्छ॒ सा त॑ इ॒त्या नमो॑ देवि निरृते॒ तुभ्य॑मस्तु॥ 

तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँस॒ मा न॒ आयुः॒ प्रमो॑षीः॥ 

आ नो॑ नि॒युद्भिः॑ श॒तिनी॑भिरध्व॒रम्। 
स॒ह॒स्रिणी॑भि॒रुप॑याहि य॒ज्ञम्। 
वायो॑ अ॒स्मिन् ह॒विषि॑ मादयस्व। 
यू॒यं पा॑तः स्व॒स्तिभिः॒ सदा॑ नः॥ 

व॒यँ सो॑म व्र॒ते तव॑। 
मन॑स्त॒नूषु॒ बिभ्र॑तः। 
प्र॒जाव॑न्तो अशीमहि। 
इ॒न्द्रा॒णी दे॒वी सु॒भगा॑सु॒पत्नी᳚॥ 

(ऋ॰) तमीशा᳚नं॒ जग॑तः त॒स्थुष॒स्पतिं᳚ धियं जि॒न्वमव॑से हूमहे व॒यम्। 
पू॒षा नो॒ यथा॒ वेद॑सा॒मस॑द्‌वृ॒धे र॑क्षि॒ता पा॒युरद॑ब्ध स्व॒स्तये᳚॥ 

(ऋ॰) अ॒स्मे रु॒द्रा मे॒हना॒ पर्व॑तासो वृत्र॒हत्ये॒ भर॑हूतौ स॒जोषाः᳚। 
यः शंस॑ते स्तुव॒ते धायि॑प॒ज्र इन्द्र॑ज्येष्ठा अ॒स्माँ अ॑वन्तु दे॒वाः॥ 

स्यो॒ना पृ॑थि॒वि भवा॑ नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚॥

## दुर्गाद्यष्टदेवतामन्त्राः

सर्वदेवावरणपूजने विनियोगः
^[तै॰आ॰ १०॥ 
तै॰सं॰ २.३.१४॥ 
तै॰सं॰ १.१.१४॥ 
तै॰सं॰ ३.४.१०॥ 
तै॰सं॰ १.८.६॥ 
तै॰आ॰ १०॥ 
तै॰आ॰ १०॥ 
तै॰आ॰ १०॥ 
तै॰सं॰ १.४.१३]

जा॒तवे॑दसे सुनवाम॒ सोम॑मरातीय॒तो निद॑हाति॒ वेदः॑। 
स नः॑ पर्ष॒दति॑ दु॒र्गाणि॒ विश्वा॑ ना॒वेव॒ सिन्धुं॑ दुरि॒तात्य॒ग्निः॥ 
दुर्गायै नमः॥
ग॒णानां᳚ त्वा ग॒णप॑तिँ हवामहे क॒विं क॑वी॒नामु॑प॒मश्र॑वस्तमम्। 
ज्ये॒ष्ठ॒राज॒ ब्रह्म॑णां ब्रह्मणस्पत॒ आ नः॑ शृ॒ण्वन्नू॒तिभिः॑ सीद॒ साद॑नम्॥ 
महागणपतये नमः॥ 

क्षेत्र॑स्य॒ पति॑ना व॒यँ हि॒तेने॑व जयामसि। 
गामश्वं॑ पोषयि॒त्न्वा स नो॑ मृडाती॒दृशे᳚॥ 
क्षेप्त्रपालाय नमः॥
वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वास्तोष्पतये नमः॥ 

त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 
त्र्यम्बकाय नमः॥ 

यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 
स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 
अभयङ्करेन्द्राय नमः॥
ये ते॑ स॒हस्र॑म॒युत॒ पाशा॒ मृत्यो॒ मर्त्या॑य॒ हन्त॑वे। 
तान् य॒ज्ञस्य॑ मा॒यया॒ सर्वा॒नव॑ यजामहे॥ 
मृत्यवे नमः॥ 

मू॒र्धानं॑ दि॒वो अ॑र॒तिं पृ॑थि॒व्या वै᳚श्वान॒रमृ॒ताय॑ जा॒तम॒ग्निम्। 
क॒विँ स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः॥ 
मूर्धात्मने नमः॥
ब्रह्मयज्ञमन्त्राः
तै॰ब्रा॰ ३.१०.९.२ 
विद्यु॑दसि॒ विद्य॑ मे पा॒प्मान᳚म्। 
ऋ॒तात् स॒त्यमुपै॑मि॥ 
वृष्टि॑रसि॒ वृश्च॑ मे पा॒प्मान᳚म्। 
स॒त्यमुपा॑गाम्॥ 

## शिष्टसन्धावन्दनमन्त्राः (परि॰)

(महानारायणोपनिषदि मन्त्राः () तमे पृष्टे द्रष्टव्याः)
मि॒त्रस्य॑ चर्षणी॒ धृतः॒ ॰ ॥ 
मित्रो जना॑न् ॰ ॥ 
प्र स मि॑त्र॒ ॰ ॥
आ स॒त्येन॒ ॰ ॥ 
उद्व॒यं तम॑स॒स्परि॒ ॰ ॥ 
उदु॒त्यं जा॒तवे॑दसं ॰ ॥ 
चि॒त्रं दे॒वाना॒म् ॰ ॥ 
आऽप्रा॒ द्यावा॑पृथि॒वी ॰ ॥ 
पस्ये॑म श॒रदः॑ श॒तं ॰ ॥ 
य उद॑गान्मह॒तो॰ ॥ 

इ॒मं मे॑ वरुण ॰ ॥ 
तत्त्वा॑ यामि॒ ॰ ॥ 
यच्चि॒द्धि ते॒ ॰ ॥ 
यत् किञ्चे॒दं ॰ ॥ 
कि॒त॒वासो॒ ॰ ॥ 

## दर्शश्राद्धमन्त्राः (परि॰)

सौ॰
आया॑त पितरः सोम्या गम्भी॒रैः प॒थिभिः॑ पू॒र्व्यैः। 
प्र॒जाम॒स्मभ्यं॑ ददतो र॒यिं च॑ दीर्घायु॒त्वं च॑ श॒तशा॑रदं च॥
तै॰ब्रा॰ ३.७.४.१०
स॒कृ॒दा॒च्छि॒न्नं ब॒र्हिरूर्णा॑मृदु। 
स्यो॒नं पि॒तृभ्य॑स्त्वा भराम्य॒हम्। 
अ॒स्मिन् सी॑दन्तु मे पि॒तरः॑ सो॒म्याः। 
पि॒ता॒म॒हाः प्र॒पिता॑महाश्चानु॒गैः स॒ह॥
तै॰सं॰ २.६.१२॥ 
तै॰सं॰ २.६.१२
उदी॑रता॒मव॑र॒ उत्परा॑स॒ उन्म॑ध्य॒माः पि॒तरः॑ सो॒म्यासः॑। 
असुं॒ य ई॒युर॑वृ॒का ऋ॑त॒ज्ञास्ते नो॑ऽवन्तु पि॒तरो॒ हवे॑षु॥ 
अङ्गि॑रसो नः पि॒तरो॒ नव॑ग्वा॒ अथ॑र्वाणो॒ भृग॑वः सो॒म्यासः॑। 
तेषां᳚ व॒यँ सु॑म॒तौ य॒ज्ञिया॑ना॒मपि॑ भ॒द्रे सौ॑मन॒से स्या॑म॥
सौ॰
आय॑न्तु पि॒तरः॑ सो॒म्यासो᳚ऽग्निवा॒त्ताः प॒थिभि॑र्दे॒वयानैः᳚। 
अ॒स्मिन् य॒ज्ञे स्व॒धया॑ मा॒दय॒न्त्वधि॑ ब्रुवन्तु॒ ते अ॑वन्त्व॒स्मान्॥
तै॰ब्रा॰ २.६.३.२
पि॒तृभ्यः॑ स्वधा॒विभ्यः॑ स्व॒धा नमः॑। 
पि॒ता॒म॒हेभ्यः॑ स्वधा॒विभ्यः॑ स्व॒धा नमः॑। 
प्रपि॑तामहेभ्यः स्वधा॒विभ्यः॑ स्व॒धा नमः॑॥
ए॰ २.१९
ये चे॒ह पि॒तरो॒ ये च॒ नेह याꣴश्च॑ वि॒द्म याँ उ॑ च॒ न प्र॑वि॒द्म। 
अ॒ग्ने तान् वे॑त्थ॒ यदि॒ ते जा॑तवेद॒स्तया॑ प्र॒त्तꣴ स्व॒धया॑ मदन्तु॥
गृहप्रवेशजपमन्त्राः (परि॰)
ए॰ ॥ 
तै॰सं॰ ४.७.१२॥ 
तै॰सं ५.२.९॥ 

वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वाजो॑ नः स॒प्त प्र॒दिश॒श्चत॑स्रो वा परा॒वतः॑। 
वाजो॑ नो॒ विश्वै᳚र्दे॒वैर्धन॑सातावि॒हाव॑तु॥ 
ए॒षां वा ए॒तल्लो॒कानां॒ ज्योतिः॒ संभृ॑तं॒ यदु॒खा यदु॒खामु॑प॒दधा᳚त्ये॒भ्य ए॒वा लो॒केभ्यो॒ ज्योति॒रव॑ रुन्धे मध्य॒त उप॑ दधाति मध्य॒त ए॒वास्मै॒ ज्योति॑र्दधाति॒ तस्मा᳚न्मध्य॒तो ज्योति॒रुपा᳚स्महे॒ सिक॑ताभिः पूरयत्ये॒तद् वा अ॒ग्नेर्वै᳚श्वान॒रस्य॑ रू॒पम्॥ 

तै॰सं॰ १.८.१३
स॒मिध॒मा ति॑ष्ठ गाय॒त्री त्वा॒ छन्द॑सामवतु त्रि॒वृत् स्तोमो॑ रथन्त॒रँ सामा॒ग्निर्दे॒वता॒ ब्रह्म॒ द्रवि॑णमु॒ग्रामा ति॑ष्ठ त्रि॒ष्टुप् त्वा॒ छन्द॑सामवतु पञ्चद॒शः स्तोमो॑ बृ॒हत् सामेन्द्रो॑ दे॒वता॑ क्ष॒त्रं द्रवि॑णं वि॒राज॒मा ति॑ष्ठ॒ जग॑ती त्वा॒ छन्द॑सामवतु सप्तद॒शः स्तोमो॑ वैरू॒पँ साम॑ म॒रुतो॑ दे॒वता॒ विड् द्रवि॑ण॒मुदी॑ची॒मा ति॑ष्ठानु॒ष्टुप् त्वा॒ छन्द॑सामवत्वेकविँ॒शः स्तोमो॑ वैरा॒जँ साम॑ मि॒त्रावरु॑णौ दे॒वता॒ बलं॒ द्रवि॑णमू॒र्ध्वामा ति॑ष्ठ प॒ङ्क्तिस्त्वा छन्द॑सामवतु त्रिणवत्रयस्त्रिँ॒शौ स्तोमौ॑ शाक्वररैव॒ते साम॑नी॒ बृह॒स्पति॑र्दे॒वता॒ वर्चो॒ द्रवि॑णमी॒डृङ् चा᳚न्या॒दृङ् चै॑ता॒दृङ् च॑ प्रति॒दृङ् च॑ मि॒तश्च॒ संमि॑तश्च॒ सभ॑राः। 
शु॒क्रज्यो॑तिश्च चि॒त्रज्यो॑तिश्च स॒त्यज्यो॑तिश्च॒ ज्योति॑ष्माꣴश्च स॒त्यश्च॑र्त॒पाश्च॒ अत्यँ॑हाः। 
अ॒ग्नये॒ स्वाहा॒ सोमा॑य॒ स्वाहा॑ सवि॒त्रे स्वाहा॒ सर॑स्वत्यै॒ स्वाहा॑ पू॒ष्णे स्वाहा॒ बृह॒स्पत॑ये॒ स्वाहेन्द्रा॑य॒ स्वाहा॒ घोषा॑य॒ स्वाहा॒ श्लोका॑य॒ स्वाहाँशा॑य॒ स्वाहा॒ भगा॑य॒ स्वाहा॒ क्षेत्र॑स्य॒ पत॑ये॒ स्वाहा॑ पृथि॒व्यै स्वाहा॒न्तरि॑क्षाय॒ स्वाहा॑ दि॒वे स्वाहा॒ सूर्या॑य॒ स्वाहा॑ च॒न्द्रम॑से॒ स्वाहा॒ नक्ष॑त्रेभ्यः॒ स्वाहा॒ऽद्भ्यः स्वाहौष॑धीभ्यः॒ स्वाहा॒ वन॒स्पति॑भ्यः॒ स्वाहा॑ चराच॒रेभ्यः॒ स्वाहा॑ परिप्ल॒वेभ्यः॒ स्वाहा॑ सरीसृ॒पेभ्यः॒ स्वाहा᳚॥ 

तै॰सं॰ २.२.३॥ 
तै॰सं॰ २.५.१॥
अ॒ग्नये॒ कामा॑य पुरो॒डाश॑म॒ष्टाक॑पालं॒ निर्व॑पे॒द् यं कामो॒ नोप॒नमे॑द॒ग्निमे॒व काम॒ꣴ स्वेन॑ भाग॒धेये॒नोप॑ धावति॒ स ए॒वैनं॒ कामे॑न॒ सम॑र्धय॒त्युपै॑नं॒ कामो॑ नमति॥ 
वि॒श्वरू॑पो॒ वै त्वा॒ष्ट्रः पु॒रोहि॑तो दे॒वाना॑मासीत् स्व॒स्रीयोऽसु॑राणां॒ तस्य॒ त्रीणि॑ शी॒र्षाण्या॑सन् सोम॒पानँ॑ सुरा॒पान॑म॒न्नादनम्॥
तै॰सं॰ ७.३.१४
अ॒ग्निना॒ तपोऽन्व॑भवद् वा॒चा ब्रह्म॑ म॒णिना॑ रू॒पाणीन्द्रे॑ण दे॒वान् वाते॑न प्रा॒णान् सूर्ये॑ण॒ द्यां च॒न्द्रम॑सा॒ नक्ष॑त्राणि य॒मेन॑ पि॒तॄन् राज्ञा॑ मनु॒ष्या᳚न् फ॒लेन॑ नादे॒यान॑जग॒रेण॑ स॒र्पान् व्या॒घ्रेणा॑र॒ण्यान् प॒शूञ्छ्ये॒नेन॑ पत॒त्रिणो॒ वृष्णाऽश्वा᳚नृष॒भेण॒ गा ब॒स्तेना॒जा वृ॒ष्णिनाऽवी᳚र्व्री॒हिणाऽन्ना॑नि॒ यवे॒नौष॑धीर्न्य॒ग्रोधे॑न॒ वन॒स्पती॑नुदु॒म्बरे॒णोर्जं॑ गायत्रि॒या छन्दाँ॑सि त्रि॒वृता॒ स्तोमा᳚न् ब्राह्म॒णेन॒ वाच᳚म्॥१४॥
स्वाहा॒ऽधिमाधी॑ताय॒ स्वाहा॒ स्वाहाऽधी॑तं॒ मन॑से॒ स्वाहा॒ स्वाहा॒ मनः॑ प्र॒जाप॑तये॒ स्वाहा॒ काय॒ स्वाहा॒ कस्मै॒ स्वाहा॑ कत॒मस्मै॒ स्वाहाऽदि॑त्यै॒ स्वाहाऽदि॑त्यै म॒ह्यै᳚ स्वाहाऽदि॑त्यै सुमृडी॒कायै॒ स्वाहा॒ सर॑स्वत्यै॒ स्वाहा॒ सर॑स्वत्यै बृह॒त्यै᳚ स्वाहा॒ सर॑स्वत्यै पाव॒कायै॒ स्वाहा॑ पू॒ष्णे स्वाहा॑ पू॒ष्णे प्र॑प॒थ्या॑य॒ स्वाहा॑ पू॒ष्णे न॒रन्धि॑षाय॒ स्वाहा॒ त्वष्ट्रे॒ स्वाहा॒ त्वष्ट्रे॑ तु॒रीपा॑य॒ स्वाहा॒ त्वष्ट्रे॑ पुरु॒रूपा॑य॒ स्वाहा॒ विष्ण॑वे॒ स्वाहा॒ विष्ण॑वे निखुर्य॒पाय॒ स्वाहा॒ विष्ण॑वे निभूय॒पाय॒ स्वाहा᳚॥१५॥
द॒द्भ्यः स्वाहा॒ हनू᳚भ्या॒ꣴ स्वाहोष्ठा᳚भ्या॒ꣴ स्वाहा॒ मुखा॑य॒ स्वाहा॒ नासि॑काभ्या॒ꣴ स्वाहा॒ऽक्षीभ्या॒ꣴ स्वाहा॒ कर्णा᳚भ्या॒ꣴ स्वाहा॑ पा॒र इ॒क्षवो॑ऽवा॒र्येभ्यः॒ पक्ष्म॑भ्यः॒ स्वाहा॑ऽवा॒र इ॒क्षवः॑ पा॒र्येभ्यः॒ पक्ष्म॑भ्यः॒ स्वाहा॑ शी॒र्ष्णे स्वाहा᳚ भ्रू॒भ्याꣴ स्वाहा॑ ल॒लाटा॑य॒ स्वाहा॑ मू॒र्ध्ने स्वाहा॑ म॒स्तिष्का॑य॒ स्वाहा॒ केशे॑भ्यः॒ स्वाहा॒ वहा॑य॒ स्वाहा᳚ ग्री॒वाभ्यः॒ स्वाहा᳚ स्क॒न्धेभ्यः॒ स्वाहा॒ कीक॑साभ्यः॒ स्वाहा॑ पृ॒ष्टीभ्यः॒ स्वाहा॑ पाज॒स्या॑य॒ स्वाहा॑ पा॒र्श्वाभ्या॒ꣴ स्वाहा᳚॥१६.१॥
अँसा᳚भ्या॒ꣴ स्वाहा॑ दो॒षभ्या॒ꣴ स्वाहा॑ बा॒हुभ्या॒ꣴ स्वाहा॒ जङ्घा᳚भ्या॒ꣴ स्वाहा॒ श्रोणी᳚भ्या॒ꣴ स्वाहो॒रुभ्या॒ꣴ स्वाहा॑ऽष्ठी॒वद्भ्या॒ꣴ स्वाहा॒ जङ्घा᳚भ्या॒ꣴ स्वाहा॑ भ॒सदे॒ स्वाहा॑ शिख॒ण्डेभ्यः॒ स्वाहा॑ वाल॒धाना॑य॒ स्वाहा॒ऽण्डाभ्या॒ꣴ स्वाहा॒ शेपा॑य॒ स्वाहा॒ रेत॑से॒ स्वाहा॑ प्र॒जाभ्यः॒ स्वाहा॑ प्र॒जन॑नाय॒ स्वाहा॑ प॒द्भ्यः स्वाहा॑ श॒फेभ्यः॒ स्वाहा॒ लोम॑भ्यः॒ स्वाहा॑ त्व॒चे स्वाहा॒ लोहि॑ताय॒ स्वाहा॑ माँ॒साय॒ स्वाहा॒ स्नाव॑भ्यः॒ स्वाहा॒ऽस्थभ्यः॒ स्वाहा॑ म॒ज्जभ्यः॒ स्वाहाऽङ्गे᳚भ्यः॒ स्वाहा॒ऽत्मने॒ स्वाहा॒ सर्व॑स्मै॒ स्वाहा᳚॥१६.२॥
अ॒ञ्ज्ये॒ताय॒ स्वाहा॑ऽञ्जिस॒क्थाय॒ स्वाहा॑ शिति॒पदे॒ स्वाहा॒ शिति॑ककुदे॒ स्वाहा॑ शिति॒रन्ध्रा॑य॒ स्वाहा॑ शितिपृ॒ष्ठाय॒ स्वाहा॑ शि॒त्यँसा॑य॒ स्वाहा॑ पुष्प॒कर्णा॑य॒ स्वाहा॑ शि॒त्योष्ठा॑य॒ स्वाहा॑ शिति॒भ्रवे॒ स्वाहा॒ शिति॑भसदे॒ स्वाहा᳚ श्वे॒तानू॑काशाय॒ स्वाहा॒ऽञ्जये॒ स्वाहा॑ ल॒लामा॑य॒ स्वाहाऽसि॑तज्ञवे॒ स्वाहा॑ कृष्णै॒ताय॒ स्वाहा॑ रोहितै॒ताय॒ स्वाहा॑ ऽरुणै॒ताय॒ स्वाहे॒दृशा॑य॒ स्वाहा॑ की॒दृशा॑य॒ स्वाहा॑ ता॒दृशा॑य॒ स्वाहा॑ स॒दृशा॑य॒ स्वाहा॒ विस॑दृशाय॒ स्वाहा॒ सुस॑दृशाय॒ स्वाहा॑ रू॒पाय॒ स्वाहा॒ सर्व॑स्मै॒ स्वाहा᳚॥१७॥
कृ॒ष्णाय॒ स्वाहा॑ श्वे॒ताय॒ स्वाहा॑ पि॒शंगा॑य॒ स्वाहा॑ सा॒रंगा॑य॒ स्वाहा॑ऽरु॒णाय॒ स्वाहा॑ गौ॒राय॒ स्वाहा॑ ब॒भ्रवे॒ स्वाहा॑ नकु॒लाय॒ स्वाहा॒ रोहि॑ताय॒ स्वाहा॒ शोणा॑य॒ स्वाहा᳚ श्या॒वाय॒ स्वाहा᳚ श्या॒माय॒ स्वाहा॑ पाक॒लाय॒ स्वाहा॑ सुरू॒पाय॒ स्वाहाऽनु॑रूपाय॒ स्वाहा॒ विरू॑पाय॒ स्वाहा॒ सरू॑पाय॒ स्वाहा॒ प्रति॑रूपाय॒ स्वाहा॑ श॒बला॑य॒ स्वाहा॑ कम॒लाय॒ स्वाहा॒ पृश्न॑ये॒ स्वाहा॑ पृश्निस॒क्थाय॒ स्वाहा॒ सर्व॑स्मै॒ स्वाहा᳚॥१८॥
ओष॑धीभ्यः॒ स्वाहा॒ मूले᳚भ्यः॒ स्वाहा॒ तूले᳚भ्यः॒ स्वाहा॒ काण्डे᳚भ्यः॒ स्वाहा॒ वल्शे᳚भ्यः॒ स्वाहा॒ पुष्पे᳚भ्यः॒ स्वाहा॒ फले᳚भ्यः॒ स्वाहा॑ गृही॒तेभ्यः॒ स्वाहाऽगृ॑हीतेभ्यः॒ स्वाहाऽव॑पन्नेभ्यः॒ स्वाहा॒ शया॑नेभ्यः॒ स्वाहा॒ सर्व॑स्मै॒ स्वाहा᳚॥१९॥
वन॒स्पति॑भ्यः॒ स्वाहा॒ मूले᳚भ्यः॒ स्वाहा॒ तूले᳚भ्यः॒ स्वाहा॒ स्कन्धो᳚भ्यः॒ स्वाहा॒ शाखा᳚भ्यः॒ स्वाहा॑ प॒र्णेभ्यः॒ स्वाहा॒ पुष्पे᳚भ्यः॒ स्वाहा॒ फले᳚भ्यः॒ स्वाहा॑ गृही॒तेभ्यः॒ स्वाहाऽगृ॑हीतेभ्यः॒ स्वाहाऽव॑पन्नेभ्यः॒ स्वाहा॒ शया॑नेभ्यः॒ स्वाहा॑ शि॒ष्टाय॒ स्वाहाऽति॑शिष्टाय॒ स्वाहा॒ परि॑शिष्टाय॒ स्वाहा॒ सँशि॑ष्टाय॒ स्वाहोच्छि॑ष्टाय॒ स्वाहा॑ रि॒क्ताय॒ स्वाहाऽरि॑क्ताय॒ स्वाहा॒ प्ररि॑क्ताय॒ स्वाहा॒ सँरि॑क्ताय॒ स्वाहोद्रि॑क्ताय॒ स्वाहा॒ सर्व॑स्मै॒ स्वाहा᳚॥२०॥ 

मृत्युसूक्तम् (हरिं हरन्तम्)
आयुष्यहोमे विनियोगः
तै॰आ॰ ४.१६
हरिँ॒ हर॑न्त॒मनु॑यन्ति दे॒वाः। 
विश्व॒स्येशा॑नं वृष॒भं म॑ती॒नाम्। 
ब्रह्म॒ सरू॑प॒मनु॑ मे॒दमागा᳚त्। 
अय॑नं॒ मा विव॑धी॒र्विक्र॑मस्व॥ 
मा छि॑दो मृत्यो॒ मा व॑धीः। 
मा मे॒ बलं॒ विवृ॑हो॒ मा प्रमो॑षीः। 
प्र॒जां मा मे॑ रीरिष॒ आयु॑रुग्र। 
नृ॒चक्ष॑सं त्वा ह॒विषा॑ विधेम॥ 
स॒द्यश्च॑कमा॒नाय॑। 
प्र॒वे॒पा॒नाय॑ मृ॒त्यवे᳚। 

प्रास्मा॒ आशा॑ अशृण्वन्। 
कामे॑नाजनय॒न्पुनः॑॥ 
कामे॑न मे॒ काम॒ आगा᳚त्। 
हृद॑या॒द्धृद॑यं मृ॒त्योः। 
यद॒मीषा॑म॒दः प्रि॒यम्। 
तदैतूप॒माम॒भि॥ 
परं॑ मृत्यो॒ अनु॒परे॑हि॒ पन्था᳚म्। 
यस्ते॒ स्व इत॑रो देव॒याना᳚त्। 
चक्षु॑ष्मते शृण्व॒ते ते᳚ ब्रवीमि। 
मा नः॑ प्र॒जाँ री॑रिषो॒ मोत वी॒रान्॥ 
प्रपू॒र्व्यं मन॑सा॒ वन्द॑मानः। 
नाध॑मानो वृष॒भं च॑र्षणी॒नाम्। 
यः प्र॒जाना॑मेक॒राण्मानु॑षीणाम्। 
मृ॒त्युं य॑जे प्रथम॒जामृ॒तस्य॑॥
(अन्ये च मन्त्राः महानारायणोपनिषदि 218-तम पुटे)
मृत्युसूक्तम् (सर्वेषु वा)
भीमरथशान्तिकर्मणि विनियोगः
तै॰ब्रा॰ ३.३.१५
सर्वे॑षु॒ वा ए॒षु लो॒केषु॑ मृ॒त्यवो॒ऽन्वाय॑त्ताः। 
तेभ्यो॒ यदाहु॑ती॒र्न जु॑हु॒यात्। 
लो॒केलो॑के एनं मृ॒त्युर्वि॑न्देत्। 
मृ॒त्यवे॒ स्वाहा॑ मृ॒त्यवे॒ स्वाहेत्य॑भिपू॒र्वमाहु॑तीर्जुहोति। 
लो॒काल्लो॑कादे॒व मृ॒त्युमव॑ यजते। 
नैनं॑ लो॒केलो॑के मृ॒युर्वि॑न्दति॥ 
यद॒मुष्मै॒ स्वाहा॒ऽमुष्मै॒ स्वाहेति॒ जुह्व॑त् सं॒ चक्षी॑त। 
ब॒हुं मृ॒त्युम॒मित्रं॑ कुर्वीत॥ 
मृ॒त्यवे॒ स्वाहेत्येक॑स्मा ए॒वैका᳚न् जुहुयात्। 
एको॒ वा अ॒मुष्मिं॑ लो॒के मृ॒त्युः। 
अ॒श॒न॒या मृ॒त्युरे॒व। 
तमे॒वामुष्मिं॑ लो॒केऽव॑यजते॥ 
भ्रू॒ण॒ह॒त्यायै॒ स्वाहेत्य॑वभृ॒थ आहु॑तिं जुहोति। 
भ्रू॒ण॒ह॒त्यामे॒वाव॑ यजते॥ 
तदा॑हुः। 
तद्भ्रू॑णह॒त्याऽपा॒त्र्याथ॑। 
कस्मा᳚द्य॒ज्ञेऽपि॑क्रिय॒त इति॑। 
अमृत्यु॒र्वा अ॒न्यो भ्रू॑णह॒त्याया॒ इत्या॑हुः। 
भ्रू॒ण॒ह॒त्या वाव मृ॒त्युरिति॑॥ 
यद्भ्रू॑णह॒त्यायै॒ स्वाहेत्य॑वभृ॒थ आहु॑तिं जु॒होति॑। 
मृ॒त्युमे॒वाहु॑त्या तर्पयि॒त्वा प॑रि॒पाणं॑ कृत्वा। 
भ्रू॒ण॒घ्ने भे॑ष॒जं क॑रोति॥ 
ए॒ताँ ह॒ वै मु॑ण्डि॒भ औ॑दन्य॒वः। 
भ्रू॒ण॒ह॒त्यायै॒ प्राय॑श्चित्तिं वि॒दाञ्च॑कार। 
यो हा॒स्याप॑ प्र॒जायां᳚ ब्राह्म॒णँ हन्ति॑। 
सर्व॑स्मै॒ तस्मै॑ भेष॒जं क॑रोति॥ 
जु॒म्ब॒काय॒ स्वाहेत्य॑वभृ॒थ उ॑त्त॒मामाहु॑तिं जुहोति। 
वरु॑णो॒ वै जु॑म्ब॒कः। 
अ॒न्त॒त ए॒व वरु॑ण॒मव॑यजते॥ 
ख॒ल॒तेर्वि॑क्लि॒धस्य॑ शु॒क्लस्य॑ पिङ्गा॒क्षस्य॑ मू॒र्धं जु॑होति। 
ए॒तद्वै वरु॑णस्य रू॒पम्। 
रू॒पेणै॒व वरु॑ण॒मव॑यजते॥
तदित्पदम्
मृत्युञ्जयहोमे विनियोगः
तै॰ब्रा॰ ३.७.१०.५
तदित्प॒दं न विचि॑केत वि॒द्वान्। 
यन्मृ॒तः पुन॑र॒प्येति॑ जी॒वान्। 
त्रि॒वृद्यद्भुव॑नस्य रथ॒वृत्। 
जी॒वो गर्भो॒ न मृ॒तः स जी॑वात्॥
राजयक्ष्मघ्नसूक्तम् (ऋ॰)
मृत्युञ्जयहोमे शौनकोक्तसर्वरोगहरशान्तिकर्मणि च विनियोगः
ऋ॰सं॰ १०.१६१
मु॒ञ्चामि॑ त्वा ह॒विषा॒ जीव॑नाय॒ कम॑ज्ञातय॒क्ष्मादु॒त रा᳚जय॒क्ष्मात्। 
ग्राहि॑र्ज॒ग्राह॒ यदि॑ वै॒तदे᳚नं॒ तस्या᳚ इन्द्राग्नी॒ प्र मु॑मुक्तमेनम्॥ 
यदि॑ क्षि॒तायु॒र्यदि॑ वा॒ परे᳚तो॒ यदि॑ मृ॒त्योर᳚न्ति॒कं नी᳚त ए॒व। 
तमा ह॑रामि॒ निरृ॑तेरु॒पस्था॒दस्पा᳚र्षमेनं श॒तशा᳚रदाय॥ 
स॒ह॒स्रा॒क्षेण॑ श॒तशा᳚रदेन श॒तायु॑षा ह॒विषाहा᳚र्षमेनम्। 
श॒तं यथे॒मं श॒रदो॒ नया॒तीन्द्रो॒ विश्व॑स्य दुरि॒तस्य॑ पा॒रम्॥ 
श॒तं जी᳚व श॒रदो॒ वर्ध॑मानः श॒तं हे᳚म॒न्ताञ्छ॒तमु॑ वस॒न्तान्। 
श॒तमि᳚न्द्रा॒ग्नी स॑वि॒ता बृह॒स्पतिः॑ श॒तायु॑षा ह॒विषे॒मं पुन॑र्दुः॥ 
आहा᳚र्षं॒ त्वावि॑दं त्वा॒ पुन॒रागाः᳚ पुनर्नव। 
सर्वा᳚ङ्ग॒ सर्वं᳚ ते॒ चक्षुः॒ सर्व॒मायु॑श्च तेऽविदम्॥ 

उपचारमन्त्राः
सर्वदेवपूजने विविधोपाचारेषु विनियोगः
आसनाभिमन्त्रणम्
अपसर्पन्तु ते भूता ये भूता भुवि संस्थिताः। 

ये भूता विघ्नकर्तारस्ते गच्छन्तु शिवाज्ञया॥ 

उग्रभूतपिशाचाद्या ये च वै भूमिधारकाः। 

एतेषामविरोधेन ब्रह्मकर्म समारभे॥
आसनमहामन्त्रस्य पृथिव्या मेरुपृष्ठऋषिः, सुतलं छन्दः, कूर्मो देवता, आसने विनियोगः। 

पृथ्वि त्वया धृता लोका देवि त्वं विष्णुना धृता। 

त्वं च धारय मां देवि पवित्रं कुरु चासनम्॥
घण्टाभिमन्त्रणम्
ऋ॰सं॰ १०.६३.३॥ 
ऋ॰सं॰ ४.५०.६॥
आगमार्थं तु देवानां गमनार्थं तु रक्षसाम्। 

देवतापूजनार्थाय घण्टानादं करोम्यहम्॥
(ऋ॰) येभ्यो᳚ मा॒ता मधु॑म॒त्पिन्व॑ते॒ पयः॑ पी॒यूषं॒ द्यौरदि॑ति॒रद्रि॑बर्हाः। 
उ॒क्थशु॑ष्मान् वृषभ॒रान् स्वप्न॑स॒स्ताँ आ॑दि॒त्याँ अनु॑ मदा स्व॒स्तये᳚॥ 
ए॒वा पि॒त्रे वि॒श्वदे᳚वाय॒ वृष्णे᳚ य॒ज्ञैर्वि॑धेम॒ नम॑सा ह॒विर्भिः॑। 
बृह॑स्पते सुप्र॒जा वी॒रव᳚न्तो व॒यं स्या᳚म॒ पत॑यो रयी॒णाम्॥
कलशस्थापनश्लोकाः
कलशाभिमन्त्रणम्
तै॰आ॰ १०
आपो॒ वा इ॒दँ सर्वं॒ विश्वा॑ भू॒तान्यापः॑ प्रा॒णा वा आपः॑ प॒शव॒ आपोऽन्न॒मापोऽमृ॑त॒मापः॑ स॒म्राडापो॑ वि॒राडापः॑ स्व॒राडाप॒श्छन्दा॒ꣴस्यापो॒ ज्योती॒ꣴष्यापो॒ यजू॒ꣴष्यापः॑ स॒त्यमापः॒ सर्वा॑ दे॒वता॒ आपो॒ भूर्भुवः॒सुव॒राप॒ ओम्॥
कलशस्य मुखे विष्णुः कण्ठे रुद्रः समाश्रितः।
मूले तत्र स्थितो ब्रह्मा मध्ये मातृगणाः स्मृताः॥
कुक्षौ तु सागराः सर्वे सप्तद्वीपा वसुन्धरा।
ऋग्वेदोऽथ यजुर्वेदः सामवेदोऽप्यथर्वणः।
अङ्गैश्च सहिताः सर्वे कलशाम्बुसमाश्रिताः॥
गङ्गे च यमुने चैव गोदावरि सरस्वति।
नर्मदे सुन्धु कावेरि जलेऽस्मिन् सन्निधिं कुरु॥
सर्वे समुद्राः सरितस्तीर्थानि च हृदा नदाः।
आयान्तु देवपूजार्थं दुरितक्षयकारकाः॥
शङ्खाभिमन्त्रणम्
शङ्खं चन्द्रार्कदैवत्यं मध्ये वरुणसंयुतम्।
पृष्ठे प्रजापतिश्चैव अग्रे गङ्गा सरस्वती॥
त्रैलोक्ये यानि तीर्थानि वासुदेवस्य चाज्ञया।
शङ्खे तिष्ठन्ति विप्रेन्द्रास्तस्माच्छङ्खं प्रपूजयेत्॥
त्वं पुरा सागरोत्पन्नो विष्णुना विधृतः करे।
पूजितः सर्वदेवैश्च पाञ्चजन्य नमोऽस्तु ते॥
गर्भा देवारिनारीणां विशीर्यन्ते सहस्रधा।
तव नादेन पाताले पाञ्चजन्य नमोऽस्तु ते॥
तै॰सं॰ ४.७.१५
अ॒ग्नेर्म॑न्वे प्रथ॒मस्य॒ प्रचे॑तसो॒ यं पाञ्च॑जन्यं ब॒हवः॑ समि॒न्धते᳚। 
विश्व॑स्यां वि॒शि प्र॑विविशि॒वाँ स॑मीमहे॒ स नो॑ मुञ्च॒त्वँह॑सः॥
आत्मपूजा
आत्मने नमः। 
अन्तरात्मने नमः। 
परमात्मने नमः। 
शुद्धात्मने नमः। 
ज्ञानात्मने नमः॥
देहो देवालयः प्रोक्तो जीवो देवः सनातनः।
त्यजेदज्ञाननिर्माल्यं सोऽहंभावेन पूजयेत्॥
तै॰आ॰ १०
ब्रह्मा॒हम॑स्मि। 
अ॒हम॑स्मि॒ ब्रह्मा॒हम॑स्मि।
साधारणन्यासः
न्यासोऽयं महान्यासखण्डे 430-तमे पृष्ठे द्रष्टव्यः

आवाहनम्
स्वात्मसंस्थमजं शुद्धं त्वामद्य परमेश्वर । 
 
अरण्यामिव हव्याशं मार्तावावाहयाम्यहम् ॥
ॐ भूर्भुवः सुवरों सशक्तिसाङ्गसायुधसवाहनसपरिवारं आवाहयिष्ये॥
स्वामिन् सर्वजगन्नाथ यावत्पूजावसानकम् । 
 
तावत्त्वं प्रीतिभावेन बिम्बेऽस्मिन् सन्निधिं कुरु ॥ 

आवाहितो भव। 
स्थापितो भव। 
सन्निहितो भव। 
सन्निरुद्धो भव। 
अवकुण्ठितो भव। 
सुप्रीतो भव। 
सुप्रसन्नो भव। 
वरदो भव। 
सर्वाभीष्टप्रदो भव। 
स्वागतमस्तु। 
प्रसीद प्रसीद॥
प्राणाभिमन्त्रणम्
ॐ आं ह्रीं क्रों, क्रों ह्रीं आं, य र ल व श ष स हों   अस्य देवस्य प्राणा इह प्राणाः। 
जीव इह स्थितः। 
सर्वेन्द्रियाणि वाङ्मनस्त्वक्चक्षुःश्रोत्रजिह्वाघ्राणप्राणा इहैवागत्य सुखं चिरं तिष्ठन्तु स्वाहा॥ 
इति मूर्तिहृदयं स्पृष्ट्वा त्रिः सकृद्वा जपेत् –  
ऋ॰सं॰ १०.५९.६॥ 
ऋ॰सं॰ १०.५९.७॥
असु॑नीते॒ पुन॑र॒स्मासु॒ चक्षुः॒ पुनः॑ प्रा॒णमि॒ह नो᳚ धेहि॒ भोग᳚म्। 
ज्योक् प॑श्येम॒ सूर्य॑मु॒च्चर᳚न्त॒मनु॑मते मृ॒ळया᳚ नः स्व॒स्ति॥ 
पुन᳚र्नो॒ असुं᳚ पृथि॒वी द॑दातु॒ पुन॒र्द्यौर्दे॒वी पुन॑र॒न्तरि॑क्षम्। 
पुन᳚र्नः॒ सोम॑स्त॒न्वं॑ ददातु॒ पुनः॑ पू॒षा प॒थ्यां॒ या स्व॒स्तिः॥
(गर्भाधानादिपञ्चदशसंस्कारमिद्ध्यर्थं पञ्चदशप्रणवावृत्तीः कुर्यात्)
पञ्चामृताभिषेचनमन्त्राः
तै॰सं॰ १.४.३२॥ 
तै॰सं॰ ४.२.७॥
क्षीराभिषेचनम् – आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 
सं ते॒ पयाँ॑सि॒ समु॑ यन्तु॒ वाजाः॒ सं वृष्णि॑यान्यभिमाति॒षाहः॑। 
आ॒प्याय॑मानो अ॒मृता॑य सोम दिवि॒ श्रवा॑ꣴस्युत्त॒मानि॑ धिष्व॥ 
आप्या॑यस्व मदिन्तम॒ सोम॒ विश्वा॑भिरू॒तिभिः॑। 
भवा॑ नः स॒प्रथ॑स्तमः॥ 

तै॰सं॰ १.५.११
दध्यभिषेचनम् – द॒धि॒क्राव्णो॑ अकारिषं जि॒ष्णोरश्व॑स्य वा॒जिनः॑। 
सु॒र॒भि नो॒ मुखा॑ कर॒त्प्रण॒ आयूँ॑षि तारिषत्॥ 
आ द॑धि॒क्राः शव॑सा॒ पञ्च॑ कृ॒ष्टीः सूर्य॑ इव॒ ज्योति॑षा॒ऽपस्त॑तान। 
स॒ह॒स्र॒साः श॑त॒सा वा॒ज्यर्वा॑ पृ॒णक्तु॒ मध्वा॒ समि॒मा वचाँ॑सि॥
तै॰आ॰ १०.१२.२॥ 
तै॰सं॰ १.१.१०॥
घृताभिषेचनम् – घृ॒तं मि॑मिक्षिरे घृ॒तम॑स्य॒ योनि॑र्घृ॒ते श्रि॒तो घृ॒तमु॑वस्य॒ धाम॑। 
अ॒नु॒ष्व॒धमाव॑ह मा॒दय॑स्व॒ स्वाहा॑कृतं वृषभ वक्षि ह॒व्यम्॥ 
शु॒क्रम॑सि॒ ज्योति॑रसि॒ तेजो॑ऽसि दे॒वो वः॑ सवि॒तोत्पु॑ना॒त्वच्छि॑द्रेण प॒वित्रे॑ण॒ वसोः॒ सूर्य॑स्य र॒श्मिभिः॑॥
तै॰आ॰ १०
मध्वभिषेचनम् – मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः। 
मधु॒ नक्त॑मु॒तोषसि॒ मधु॑म॒त्पार्थि॑वँ॒ रजः॑। 
मधु॒ द्यौर॑स्तु नः पि॒ता। 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः। 
मधु॒ मधु॒ मधु॑॥
तै॰ब्रा॰ १.२.१॥ 
ऋ॰सं॰ ९.८५.६॥ 
तै॰सं॰ ५.२.६॥
शर्कराभिषेचनम् – ता नः॑ शि॒वाः शक्र॑राः सन्तु॒ सर्वाः᳚। 
अ॒ग्ने रेत॑श्च॒न्द्रँ हिर॑ण्यम्। 
अ॒द्भ्यः संभू॑तम॒मृतं॑ प्र॒जासु॑। 
तत्सं॒भर॑न्नुतर॒तो नि॒धाय॑। 
अ॒ति॒ प्र॒यच्छं॒ दुरि॑तिं तरेयम्॥ 
स्वा॒दुः प॑वस्व दि॒व्याय॒ जन्म॑ने स्वा॒दुदिन्द्रा᳚य सु॒हवी᳚तुनाम्ने। 
स्वा॒दुर्मि॒त्राय॒ वरु॑णाय वा॒यवे॒ बृह॒स्पत॑ये॒ मधु॑माँ॒ अदा᳚भ्यः॥ 
ताः शर्क॑रा अभव॒न् तच्छर्क॑राणाँ शर्कर॒त्वम्। 
वज्रो॒ वै शर्क॑राः प॒शुर॒ग्निर्यच्छर्क॑राभिर॒ग्निं प॑रिमि॒नोति॑॥
विस्तृताभिषेचनमन्त्राः
तै॰सं॰ ४.२.६
फलोदकाभिषेचनम् – याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणीः᳚। 
बृह॒स्पति॑प्रसूता॒स्ता नो॑ मुञ्च॒न्त्वँह॑सः॥
तै॰आ॰ १०
गन्धोदकाभिषेचनम् – ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियम्॥
ऋ॰सं॰ ९.११.१
अक्षतोदकाभिषेचनम् – (ऋ॰) उपा᳚स्मै गायता नरः॒ पव॑माना॒येन्द॑वे। 
अ॒भि दे॒वाँ इय॑क्षते॥
ऋ॰सं॰ १०.१४२.८॥ 
तै॰सं॰ ४.२.६॥ 
तै॰आ॰ १॥
पुष्पोदकाभिषेचनम् – आय॑ने ते प॒राय॑णे॒ दूर्वा᳚ रोहन्तु पु॒ष्पिणीः᳚। 
ह्र॒दाश्च॑ पु॒ण्डरी᳚काणि समु॒द्रस्य॑ गृ॒हा इ॒मे॥ 
पुष्पा॑वतीः प्र॒सूव॑तीः फ॒लिनी॑रफ॒ला उ॒त। 
अश्वा॑ इव स॒जेत्व॑रीर्वी॒रुधः॑ पारयि॒ष्णवः॑॥ 
यो॑ऽपां पुष्पं॒ वेद॑। 
पुष्प॑वान् प्र॒जावा᳚न् पशु॒मान् भ॑वति। 
च॒न्द्रमा॒ वा अ॒पां पुष्प᳚म्। 
पुष्प॑वान् प्र॒जावा᳚न् पशु॒मान् भ॑वति॥
तै॰ब्रा॰ १.३.३॥ 
तै॰ब्रा॰ २.२.४॥ 

हिरण्योदकाभिषेचनम् – हि॒र॒ण्य॒पा॒त्रं मधोः᳚ पू॒र्णं द॑दाति । 
म॒ध॒व्यो॑सा॒नीति॑। 
ए॒क॒धा ब्र॒ह्मण॒ उप॑हरति। 
ए॒क॒धैव यज॑मान॒ आयु॒स्तेजो॑ दधाति॥ 
तत्सु॒वर्णँ॒ हिर॑ण्यमभवत्। 
तत्सु॒वर्ण॑स्य॒ हिर॑ण्यस्य॒ जन्म॑। 
य ए॒वँ सु॒वर्ण॑स्य॒ हिर॑ण्यस्य॒ जन्म॒ वेद॑। 
सु॒वर्ण॑ आ॒त्मना॑ भवति॥
तै॰आ॰ १०
दूर्वोदकाभिषेचनम् – काण्डा᳚त् काण्डात् प्र॒रोह॑न्ति॒ परु॑षः परुषः॒ परि। 
ए॒वा नो॑ दूर्वे॒ प्र त॑नु स॒हस्रे॑ण श॒तेन॑ च॥
वस्त्रादिसमर्पणमन्त्राः
तै॰ब्रा॰ २.८.६
वस्त्रसमर्पणम् – यु॒वं वस्त्रा॑णि पीव॒सा व॑साथे । 
यु॒वोरच्छि॑द्रा॒ मन्त॑वो ह॒ सर्गाः᳚। 
अवा॑तिरत॒मनृ॑तानि॒ विश्वा᳚। 
ऋ॒तेन॑ मित्रावरुणा सचेथे॥
सौ॰
उपवीतसमर्पणम् – य॒ज्ञो॒प॒वी॒तं प॑र॒मं प॒वित्रं॑ प्र॒जाप॑ते॒र्यत्स॑ह॒जं पु॒रस्ता᳚त्। 
आ॒यु॒ष्य॑म॒ग्र्यं प्रति॑मुञ्च शु॒भ्रं य॑ज्ञोपवी॒तं बल॑मस्तु॒ तेजः॑॥
तै॰ब्रा॰ १.३.३
आभरणसमर्पणम् – हि॒र॒ण्य॒पा॒त्रं मधोः᳚ पू॒र्णं द॑दाति । 
म॒ध॒व्यो॑सा॒नीति॑। 
ए॒क॒धा ब्र॒ह्मण॒ उप॑हरति। 
ए॒क॒धैव यज॑मान॒ आयु॒स्तेजो॑ दधाति॥
गन्धम् – ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियम्॥
ऋ॰सं॰ ८.६९.८
अक्षतान् – अर्च॑त॒ प्रार्च॑त॒ प्रिय॑मेधासो॒ अर्च॑त। 
अर्च᳚न्तु पुत्र॒का उ॒त पुरं॒ न धृ॒ष्ण्व॑र्चत॥ 

तै॰सं॰ १.१.४
धूपम् – धूर॑सि॒ धूर्व॒ धूर्व॑न्तं॒ धूर्व॒तं यो᳚ऽस्मान् धूर्व॑ति॒ तं धू᳚र्व॒यं व॒यं धूर्वा॑म॒स्त्वं दे॒वाना॑मसि॒ सस्नि॑तमं॒ पप्रि॑तमं॒ जुष्ट॑तमं॒ वह्नि॑तमं देव॒हूत॑म॒मह्रु॑तमसि हवि॒र्धानं॒ दृँह॑स्व॒ माह्वा᳚र्मि॒त्रस्य॑ त्वा॒ चक्षु॑षा॒ प्रेक्षे॒ मा भेर्मा॒ सं वि॑क्था॒ मा त्वा॑ हिँसिषम्॥
तै॰आ॰ १०
दीपम् – उद्दी᳚प्यस्व जातवेदोऽप॒घ्नन्निरृ॑तिं॒ मम॑। 
प॒शूꣴश्च॒ मह्य॒माव॑ह॒ जीव॑नं च॒ दिशो॑दिश॥ 
मा नो॑ हिँसीज्जातवेदो॒ गामश्वं॒ पुरु॑षं॒ जग॑त। 
अबि॑भ्र॒दग्न॒ आग॑हि श्रि॒या मा॒ परि॑ पातय॥
तै॰ब्रा॰ १.२.१॥ 
तै॰ब्रा॰ २.३.११॥
पञ्चमुखदीपम् – सप्र॑थ स॒भां मे॑ गोपाय। 
ये च॒ सभ्याः᳚ सभा॒सदः॑। 
तानि॑न्द्रि॒याव॑तः कुरु। 
सर्व॒मायु॒रुपा॑सताम्॥ 
अहे॑ बुध्निय॒ मन्त्रं॑ मे गोपाय। 
यमृष॑यस्त्रैवि॒दावि॒दुः। 
ऋचः॒ सामा॑नि॒ यजूँ॑षि। 
सा हि श्रीर॒मृता॑ स॒ताम्॥ 
पञ्च॑हूतो ह॒ वै नामै॒षः। 
तं वा ए॒तं पञ्च॑हूतँ॒ सन्त᳚म्। 
पञ्च॑हो॒तेत्या च॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः॥
तै॰आ॰ १०
नैवेद्यम् – मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः। 
मधु॒ नक्त॑मु॒तोषसि॒ मधु॑म॒त्पार्थि॑वँ॒ रजः॑। 
मधु॒ द्यौर॑स्तु नः पि॒ता। 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः। 
मधु॒ मधु॒ मधु॑॥
तै॰ब्रा॰ १.४.२॥ 
तै॰ब्रा॰ ३.८.५॥
नीराजनम् – सोमो॒ वा ए॒तस्य॑ रा॒ज्यमाद॑त्ते। 
यो राजा॒ सन्रा॒ज्यो वा॒ सोमे॑न॒ यज॑ते। 
दे॒व॒सु॒वामे॒तानि॑ ह॒वीँषि॑ भवन्ति। 
ए॒ताव॑न्तो॒ वै दे॒वानाँ॑ स॒वाः। 
त ए॒वास्मै॑ स॒वान्प्रय॑च्छन्ति। 
त ए॑नं॒ पुनः॑ सुवन्ते रा॒ज्याय॑। 
दे॒व॒सू राजा॑ भवति॥ 
ब॒हु॒ग्वै ब॑ह्व॒श्वायै॑ बह्वजावि॒कायै᳚। 
ब॒हु॒ व्री॒हि॒य॒वायै॑ बहुमाषति॒लायै᳚। 
ब॒हु॒हि॒र॒ण्यायै॑ बहुह॒स्तिका॑यै। 
ब॒हु॒दा॒स॒पू॒रु॒षायै॑ रयि॒मत्यै॒ पुष्टि॑मत्यै। 
ब॒हु॒रा॒य॒स्पो॒षायै॒ राजा᳚ऽस्तु॥
तै॰आ॰ १०
मन्त्रपुष्पम् – वि॒श्वत॑श्चक्षुरु॒त वि॒श्वतो॑मुखो वि॒श्वतो॑हस्त उ॒त वि॒श्वत॑स्पात्। 
संबा॒हुभ्यां॒ नम॑ति॒ संपत॑त्रै॒र्द्यावा॑पृथि॒वी ज॒नय॑न्दे॒व एकः॑॥ 
यो वेदादौ स्व॑रः प्रो॒क्तो॒ वे॒दान्ते॑ च प्र॒तिष्ठि॑तः। 
तस्य॑ प्र॒कृति॑लीन॒स्य॒ यः॒ परः॑ स म॒हेश्व॑रः॥
तै॰आ॰ ४.२
उद्वासनानन्तरम् – उत्तिष्ठ॑ ब्रह्मणस्पते। 
देव॒यन्त॑स्वेमहे। 
उप॒प्रय॑न्तु म॒रुतः॑ स॒दान॑वः। 
इन्द्र॑ प्रा॒शूर्भ॑वा॒ सचा᳚॥
दीपाराधनमन्त्राः १
तै॰आ १.१४
योऽसौ॑ त॒पन्नु॒देति॑। 
स सर्वे॑षां भू॒तानां᳚ प्रा॒णाना॒दायो॒देति॑। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णाना॒दायोद॑गाः। 
अ॒सौ यो᳚ऽस्त॒मेति॑। 
स सर्वे॑षां भू॒तानां᳚ प्रा॒णाना॒दाया॒स्तमेति॑। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णाना॒दायास्त॑ङ्गाः। 
अ॒सौ य आ॒पूर्य॑ति। 
स सर्वे॑षां भू॒तानां᳚ प्रा॒णैरा॒पूर्य॑ति॥ 

मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरा॒पूरि॑ष्ठाः। 
अ॒सौ यो॑ऽप॒क्षीय॑ति। 
स सर्वे॑षां भू॒तानां᳚ प्रा॒णैरप॑क्षीयति। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑क्षेष्ठाः। 
अ॒मूनि॒ नक्ष॑त्राणि। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत॥ 

इ॒मे मासा᳚श्चार्धमा॒साश्च॑। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत। 
इ॒म ऋ॒तवः॑। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत। 
अ॒यँ सं॑वत्स॒रः। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च॥ 

मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
इ॒दमहः॑। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
इ॒यँ रात्रिः॑। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
ओं भूर्भुवः॒ स्वः॑। 
एतद्वो मिथुनं मा नो मिथु॑नँ री॒ढ्वम्॥
दीपाराधनमन्त्राः २
तै॰आ॰ ३.७.१
ब्रा॒ह्म॒ण एक॑होता। 
स य॒ज्ञः। 
स मे॑ ददातु प्र॒जां प॒शून् पुष्टिं॒ यशः॑। 
य॒ज्ञश्च॑ मे भूयात्॥ 
अ॒ग्निर्द्विहो॑ता। 
स भ॒र्ता। 
स मे॑ ददातु प्र॒जां प॒शून् पुष्टिं॒ यशः॑। 
भर्ता च॑ मे भूयात्॥ 
पृ॒थि॒वी त्रिहो॑ता। 
स प्र॑ति॒ष्ठा। 

स मे॑ ददातु प्र॒जां प॒शून् पुष्टिं॒ यशः॑। 
प्र॒ति॒ष्ठा च॑ मे भूयात्॥ 
अ॒न्तरि॑क्षं॒ चतु॑र्होता। 
स वि॒ष्ठाः। 
स मे॑ ददातु प्र॒जां प॒शून् पुष्टिं॒ यशः॑। 
वि॒ष्ठाश्च॑ मे भूयात्। 
वा॒युः पञ्च॑होता। 
स प्रा॒णः। 
स मे॑ ददातु प्र॒जां प॒शून् पुष्टिं॒ यशः॑। 
प्रा॒णश्च॑ मे भूयात्॥ 

च॒न्द्रमाः॒ षड्ढो॑ता। 
स ऋ॒तून् कल्पयाति। 
स मे॑ ददातु प्र॒जां प॒शून् पुष्टिं॒ यशः॑। 
ऋ॒तव॑श्च मे कल्पन्ताम्॥ 
अन्नँ॑ स॒प्तहो॑ता। 
स प्रा॒णस्य॑ प्रा॒णः। 
स मे॑ ददातु प्र॒जां प॒शून् पुष्टिं॒ यशः॑। 
प्रा॒णस्य॑ च मे प्रा॒णो भू॑यात्॥ 
द्यौर॒ष्टहो॑ता। 
सो॑ऽनाधृ॒ष्यः। 

स मे॑ ददातु प्र॒जां प॒शून् पुष्टिं॒ यशः॑। 
अ॒ना॒धृ॒ष्यश्च॑ मे भूयासम्॥ 
आ॒दि॒त्यो नव॑होता। 
स ते॑ज॒स्वी। 
स मे॑ ददातु प्र॒जां प॒शून् पुष्टिं॒ यशः॑। 
ते॒ज॒स्वी च॑ भूयासम्॥ 
प्र॒जाप॑ति॒र्दश॑होता। 
स इ॒दँ सर्व᳚म्। 
स मे॑ ददातु प्र॒जां प॒शून् पुष्टिं॒ यशः॑। 
सर्वं॑ च मे भूयात्॥
दीपाराधनमन्त्राः ३
तै॰ब्रा॰ ३.८.१४
आज्ये॑न जुहोति। 
अ॒ग्नेर्वा ए॒तद्रू॒पम्। 
यदाज्य᳚म्। 
यदाज्ये॑न जु॒होति॑। 
अ॒ग्निमे॒व तत्प्री॑णाति॥ 
मधु॑ना जुहोति। 
म॒ह॒त्यै वा ए॒तद्दे॒वता॑यै रू॒पम्। 
यन्मधु॑। 
यन्मधु॑ना जु॒होति॑। 

म॒ह॒तीमे॒व तद्दे॒वतां᳚ प्रीणाति॥ 
त॒ण्डु॒लैर्जु॑होति। 
वसू॑नां॒ वा ए॒तद्रू॒पम्। 
यत्त॑ण्डु॒लैर्जु॒होति॑। 
वसू॑ने॒व तत्प्री॑णाति॥ 
पृथु॑कैर्जुहोति। 
रु॒द्राणां॒ वा ए॒तद्रू॒पम्। 
यत्पृथु॑काः। 
यत्पृथु॑कैर्जु॒होति॑। 

रु॒द्राने॒व तत्प्री॑णाति॥ 
ला॒जैर्जु॑होति। 
आ॒दि॒त्यानां॒ वा ए॒तद्रू॒पम्। 
यल्ला॒जाः। 
यल्ला॒जैर्जु॒होति॑। 
आ॒दि॒त्याने॒व तत्प्री॑णाति॥ 
क॒रम्बे᳚र्जुहोति। 
विश्वे॑षां॒ वा ए॒तद्दे॒वता॑नाँ रू॒पम्। 
यत्क॒रम्बाः᳚। 
यत्क॒रम्बै᳚र्जु॒होति॑। 
विश्वा॑ने॒व तद्दे॒वान्प्री॑णाति॥ 
धा॒नाभि॑र्जुहोति। 
नक्ष॑त्राणां॒ वा ए॒तद्रू॒पम्। 
यद्धा॒नाः। 
यद्धा॒नाभिर्जु॒होति। 
नक्ष॑त्राण्ये॒व तत्प्री॑णाति॥ 
सक्तु॑भिर्जुहोति। 
प्र॒जाप॑ते॒र्वा ए॒तद्रू॒पम्। 
यत्सक्त॑वः। 
तत्सक्तु॑भिर्जु॒होति॑। 

प्र॒जाप॑तिमे॒व तत्प्री॑णाति॥ 
म॒सूस्यै᳚र्जुहोति। 
सर्वा॑सां॒ वा ए॒तद्दे॒वता॑नाँ रू॒पम्। 
यन्म॒सूस्या॑नि। 
यन्म॒सूस्यै᳚र्जु॒होति॑। 
सर्वा॑ ए॒व तद्दे॒वताः᳚ प्रीणाति॥ 
प्रि॒य॒ङ्गु॒त॒ण्डु॒लैर्जु॑होति। 
प्रि॒याङ्गा॑ ह॒ वै नामै॒ते। 
ए॒तैर्वै दे॒वा अश्व॒स्याङ्गा॑नि॒ सम॑दधुः। 
यत्प्रि॑यङ्गुतण्डु॒लैर्जु॒होति॑। 
अश्व॑स्यै॒वाङ्गा॑नि॒ संद॑धाति॥ 
दशान्ना॑नि जुहोति। 
दशा᳚क्षरा वि॒राट्। 
वि॒राट् कृ॒त्स्नस्या॒न्नाद्य॒स्याव॑रुद्धै॥
दीपाराधनमन्त्राः ४
तै॰ब्रा॰ ३.९.१९
ए॒ष वै वि॒भूर्नाम॑ य॒ज्ञः। 
सर्वँ॑ ह॒ वै तत्र॑ वि॒भु भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै प्र॒भूर्नाम॑ य॒ज्ञः। 
सर्वँ॑ ह॒ वै तत्र॑ प्र॒भु भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वा ऊर्ज॑स्वा॒न्नाम॑ य॒ज्ञः। 
सर्वँ॑ ह॒ वै तत्रोर्ज॑स्वद्भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै पय॑स्वा॒न्नाम॑ य॒ज्ञः। 

सर्वँ॑ ह॒ वै तत्र॒ पय॑स्वद्भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै विधृ॑तो॒ र्नाम॑ य॒ज्ञः। 
सर्वँ॑ ह॒ वै तत्र॒ विधृ॑तं भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै व्यावृ॑त्तो॒ नाम॑ य॒ज्ञः। 
सर्वँ॑ ह॒ वै तत्र॒ व्यावृ॑त्तं भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै प्रति॑ष्ठितो॒ नाम॑ य॒ज्ञः। 
सर्वँ॑ ह॒ वै तत्र॒ प्रति॑ष्ठितं भ॑वति। 

यत्रै॒तेन॑ य॒ज्ञेन॒ यज॑न्ते॥ 
ए॒ष वै ते॑ज॒स्वी नाम॑ य॒ज्ञः। 
सर्वँ॑ ह॒ वै तत्र॑ तेज॒स्वि भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै ब्र॑ह्मवर्च॒सी नाम॑ य॒ज्ञः। 
आह॒ वै तत्र॑ ब्राह्म॒णो ब्र॑ह्मवर्च॒सी जा॑यते। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै अ॑तिव्या॒धी नाम॑ य॒ज्ञः। 
आह॒ वै तत्र॑ राज॒न्यो॑ऽतिव्या॒धी जा॑यते। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै दी॒र्घो नाम॑ य॒ज्ञः। 
दी॒र्घायु॑षो ह॒ वै तत्र॑ मनु॒ष्या॑ भवन्ति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै कॢ॒प्तो नाम॑ य॒ज्ञः। 
कल्प॑ते ह॒ वै तत्र॑ प्र॒जाभ्यो॑ योगक्षे॒मः। 
यत्रै॒तेन॑ य॒ज्ञेन॒ यज॑न्ते॥
मन्त्रपुष्पम्
पुषार्पणे विनियोगः। 
योग्यता मृग्या
तै॰आ॰ १.२२
यो॑ऽपां पुष्पं॒ वेद॑। 
पुष्प॑वान् प्र॒जावा᳚न् पशु॒मान् भ॑वति। 
च॒न्द्रमा॒ वा अ॒पां पुष्प᳚म्। 
पुष्प॑वान् प्र॒जावा᳚न् पशु॒मान् भ॑वति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

अ॒ग्निर्वा अ॒पामा॒यत॑नम्। 
आ॒यत॑नवान् भवति। 
यो᳚ऽग्नेरा॒यत॑नं॒ वेद॑॥ 
आ॒यत॑नवान् भवति। 
आपो॒ वा अ॒ग्नेरा॒यत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

वा॒युर्वा अ॒पामा॒यत॑नम्। 
आ॒यत॑नवान् भवति। 
यो वा॒योरा॒यत॑नं॒ वेद॑। 
आ॒यत॑नवान् भवति॥ 
आपो॒ वै वा॒योरा॒यत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

अ॒सौ वै तप॑न्न॒पामा॒यत॑नम्। 
आ॒यत॑नवान् भवति। 
यो॑ऽमुष्य॒ तप॑त आ॒यत॑नं॒ वेद॑। 
आ॒यत॑नवान् भवति। 
आपो॒ वा अ॒मुष्य॒ तप॑त आ॒यत॑नम्॥ 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

च॒न्द्रमा॒ वा अ॒पामा॒यत॑नम्। 
आ॒यत॑नवान् भवति। 
यश्च॒न्द्रम॑स आ॒यत॑नं॒ वेद॑। 
आ॒यत॑नवान् भवति। 
आपो॒ वै च॒न्द्रम॑स आ॒यत॑नम्। 
आ॒यत॑नवान् भवति॥ 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

नक्ष॑त्राणि॒ वा अ॒पामा॒यत॑नम्। 
आ॒यत॑नवान् भवति। 
यो नक्ष॑त्राणामा॒यत॑नं॒ वेद॑। 
आ॒यत॑नवान् भवति। 
आपो॒ वै नक्ष॑त्राणामा॒यत॑नम्। 
आ॒यत॑नवान् भवति। 
य ए॒वं वेद॑॥ 
यो॑ऽपामा॒यत॑नं॒ वेद॑। 
आ॒यत॑नवान् भवति। 

प॒र्जन्यो॒ वा अ॒पामा॒यत॑नम्। 
आ॒यत॑नवान् भवति। 
यः प॒र्जन्य॑स्या॒ऽयत॑नं॒ वेद॑। 
आ॒यत॑नवान् भवति। 
आपो॒ वै प॒र्जन्य॑स्या॒ऽयत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑॥ 
आ॒यत॑नवान् भवति। 

सं॒व॒त्स॒रो वा अ॒पामा॒यत॑नम्। 
आ॒यत॑नवान् भवति। 
यः सं॑वत्स॒रस्या॒यत॑नं॒ वेद॑। 
आ॒यत॑नवान् भवति। 
आपो॒ वै सं॑वत्स॒रस्या॒ऽयत॑नम्। 
आ॒यत॑नवान् भवति। 
य ए॒वं वेद॑। 
यो᳚ऽप्सु नावं॒ प्रति॑ष्ठितां॒ वेद॑। 
प्रत्ये॒व ति॑ष्ठति॥
ओषधिसूक्तम्
अङ्कुरार्पणे विनियोगः
तै॰सं॰ ४.२.६
या जा॒ता ओष॑धयो दे॒वेभ्य॑स्त्रियु॒गं पु॒रा। 
मन्दा॑मि ब॒भ्रूणा॑म॒हँ श॒तं धामा॑नि स॒प्त च॑॥ 
श॒तं वो॑ अम्ब॒ धामा॑नि स॒हस्र॑मु॒त वो॒ रुहः॑। 
अथा॑ शतक्रत्वो यू॒यमि॒मं मे॑ अग॒दं कृ॑त॥ 
पुष्पा॑वतीः प्र॒सूव॑तीः फ॒लिनी॑रफ॒ला उ॒त। 
अश्वा॑ इव स॒जित्व॑रीर्वी॒रुधः॑ पारयि॒ष्णवः॑॥ 
ओष॑धी॒रिति॑ मातर॒स्तद्वो॑ देवी॒रुप॑ ब्रुवे। 
रपाँ॑सि विघ्न॒तीरि॑त॒ रप॑श्चा॒तय॑मानाः॥ 

अ॒श्व॒त्थे वो॑ नि॒षद॑नं प॒र्णे वो॑ वस॒तिः कृ॒ता। 
गो॒भाज॒ इत्किला॑सथ॒ यत्स॒नव॑थ॒ पूरु॑षम्॥ 
यद॒हं वा॒जय॑न्नि॒मा ओष॑धी॒र्हस्त॑ आद॒धे। 
आ॒त्मा यक्ष्म॑स्य नश्यति पु॒रा जी॑व॒गृभो॑ यथा॥ 
यदोष॑धयः सं॒गच्छ॑न्ते॒ राजा॑नः॒ समि॑ताविव। 
विप्रः॒ स उ॑च्यते भि॒षग्र॑क्षो॒हाऽमी॑व॒चात॑नः॥ 
निष्कृ॑ति॒र्नाम॑ वो मा॒ताऽथा॑ यू॒यꣴ स्थ॒ संकृ॑तीः। 
स॒राः प॑त॒त्रिणीः᳚ स्थन॒ यदा॒मय॑ति॒ निष्कृ॑त॥ 

अ॒न्या वो॑ अ॒न्याम॑वत्व॒न्याऽन्यस्या॒ उपा॑वत। 
ताः सर्वा॒ ओष॑धयः संविदा॒ना इ॒दं मे॒ प्राव॑ता॒ वचः॑॥ 
उच्छुष्मा॒ ओष॑धीनां॒ गावो॑ गो॒ष्ठादि॑वेरते। 
धनँ॑ सनि॒ष्यन्ती॑नामा॒त्मानं॒ तव॑ पूरुष॥ 
अति॒ विश्वाः᳚ परि॒ष्ठाः स्ते॒न इ॑व व्र॒जम॑क्रमुः। 
ओष॑धयः॒ प्राचु॑च्यवु॒र्यत्किं च॑ त॒नुवाँ॒ रपः॑॥ 

यास्त॑ आत॒स्थुरा॒त्मानं॒ या आ॑विवि॒शुः परुः॑परुः। 
तास्ते॒ यक्ष्मं॒ वि बा॑धन्तामु॒ग्रो म॑ध्यम॒शीरि॑व॥ 
सा॒कं य॑क्ष्म॒ प्र प॑त श्ये॒नेन॑ किकिदी॒विना᳚। 
सा॒कं वात॑स्य॒ ध्राज्या॑ सा॒कं न॑श्य नि॒हाक॑या॥ 
अ॒श्वा॒व॒तीँ सो॑मव॒तीमू॒र्जय॑न्ती॒मुदो॑जसम्। 
आ वि॑त्सि॒ सर्वा॒ ओष॑धीर॒स्मा अ॑रि॒ष्टता॑तये॥ 
याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणीः᳚। 
बृह॒स्पति॑प्रसूता॒स्ता नो॑ मुञ्च॒न्त्वँह॑सः॥ 

या ओष॑धयः॒ सोम॑राज्ञीः॒ प्रवि॑ष्टाः पृथि॒वीमनु॑। 
तासां॒ त्वम॑स्युत्त॒मा प्र णो॑ जी॒वात॑वे सुव॥ 
अ॒व॒पत॑न्तीरवदन्दि॒व ओष॑धयः॒ परि॑। 
यं जी॒वम॒श्नवा॑महै॒ न स रि॑ष्याति॒ पूरु॑षः॥ 
याश्चे॒दमु॑पशृ॒ण्वन्ति॒ याश्च॑ दू॒रं परा॑गताः। 
इ॒ह सं॒गत्य॒ ताः सर्वा॑ अ॒स्मै सं द॑त्त भेष॒जम्॥ 
मा वो॑ रिषत्खनि॒ता यस्मै॑ चा॒हं खना॑मि वः। 
द्वि॒पच्चतु॑ष्पद॒स्माकँ॒ सर्व॑म॒स्त्वना॑तुरम्॥ 
ओष॑धयः॒ सं व॑दन्ते॒ सोमे॑न स॒ह राज्ञा᳚। 
यस्मै॑ क॒रोति॑ ब्राह्म॒णस्तँ रा॑जन् पारयामसि॥ 

बीजवपनमन्त्राः
अङ्कुरार्पणे विनियोगः
तै॰ब्रा॰ २.८.८
ब्रह्म॑ जज्ञा॒नं प्र॑थ॒मं पु॒रस्ता᳚त्। 
वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः। 
स॒तश्च॒ योनि॒मस॑तश्च॒ विवः॑। 
पि॒ता वि॒राजा॑मृष॒भो र॑यी॒णाम्। 
अ॒न्तरि॑क्षं वि॒श्वरू॑प॒ आवि॑वेश। 
तम॒र्कैर॒भ्य॑र्चन्ति व॒त्सम्। 
ब्रह्म॒ सन्तं॒ ब्रह्म॑णा व॒र्धय॑न्तः॥ 
ब्रह्माणं प्रजापतिं चतुर्मुखं हिरण्यगर्भं पूजयामि॥ 

तै॰आ॰ १०
यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 
स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 
इन्द्रं वज्रिणं शतक्रतुं शचीपतिं पूजयामि।
तै॰आ॰ ६.५.२
योऽस्य॒ कौष्ठ्य॒ जग॑तः॒ पार्थि॑व॒स्यैक॑ इद्व॒शी। 
य॒मं भ॑ङ्ग्यश्र॒वो गा॑य॒ यो राजा॑ऽनप॒रोध्यः॑॥ 
य॒मं गाय॑ भङ्ग्य॒श्रवो॒ यो राजा॑ऽनप॒रोध्यः॑। 
येना॒पो न॒द्यो॑ धन्वा॑नि॒ येन॒ द्यौः पृ॑थि॒वी दृ॒ढा॥ 
यमं वैवस्वतं पितृपतिं धर्मराजं पूजयामि॥
तै॰सं॰ २.१.११॥ 
तै॰सं॰ २.१.१॥
इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँस॒ मा न॒ आयुः॒ प्रमो॑षीः॥ 
वरुणं प्रचेतसं सुरूपिणं अपांपतिं पूजयामि॥ 

तै॰ब्रा॰ २.८.३ (परि॰)॥ 
तै॰सं॰ ३.२.५॥
सोमो॑ धे॒नुँ सोमो॒ अर्व॑न्तमा॒शुम्। 
सोमो॑ वी॒रं क॑र्म॒ण्यं॑ ददातु। 
सा॒द॒न्यं॑ विद॒त्यँ स॒भेय᳚म्। 
पि॒तु॒श्रव॑णं॒ यो ददा॑शदस्मै॥ 
आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 
सोमं इन्दुं निशाकरं ओषधीशं पूजयामि॥
कर्णवेधनमन्त्राः (परि॰)
तै॰सं॰ ४.६.२ ॥ 
मृग्यम् ॥ 
तै॰सं॰ ५.२.११॥ 
तै॰सं॰ १.२.८॥
(उदकशान्तौ द्रष्टव्यः (327) – प्राणो रक्षति इत्यादि)
स॒मु॒द्राय॑ व॒युना॑य॒ सिन्धू॑नां॒ पत॑ये॒ नमः॑। 
न॒दीनाँ॒ सर्वा॑सां पि॒त्रे जु॑हु॒तावि॒श्वक॑र्मणे॒ विश्वाऽहाऽम॑र्त्यँ ह॒विः॥ 
गा॒य॒त्रीं त्रि॒ष्टुब्जग॑त्यनु॒ष्टुप्प॒ङ्क्त्या॑ स॒ह। 
बृ॒ह॒त्यु॑ष्णिहा॑ क॒कुत्सू॒चीभिः॑ शिम्यन्तुत्वा॥ 
द्वि॒पदा॒ या चतु॑ष्पदा त्रि॒पदा॒ या च॒ षट्प॑दा। 
सछ॑न्दा॒ या च॒ विच्छ॑न्दाः सू॒चीभिः॑ शिम्यन्तु त्वा॥ 
वरु॑णस्य॒ स्कम्भ॑नमहि। 
वरु॑णस्य स्कम्भ॒सर्ज॑नमसि॥
वेदाध्ययनव्रतमन्त्राः (परि॰)
प्रजा॑पते॒ नत्व दे॒तान्य॒न्यः। 
विश्वा॑ जा॒तानि॒ परि॒ता ब॑भूव। 
यत्का॑मास्ते जुहु॒मस्तन्नो॑ अस्तु। 
व॒यꣴ स्या॑म॒ पत॑यो रयी॒णाम्॥ 
र॒यी॒णां पतिं॑ यज॒तं बृ॒हन्तम्᳚। 
अ॒स्मिन्भरे॒ नृत॑मं॒ वाज॑सातौ। 
प्र॒जाप॑तिं प्रथम॒जामृ॒तस्य॑। 
यजा॑म दे॒वमधि॑ नो ब्रवीतु॥ 
प्रजा॑पते॒ त्वन्निधि॒पाः पु॑रा॒णः। 
दे॒वानां पि॒त ज॑नि॒ता प्र॒जाना᳚म्। 
पति॒र्विश्व॑स्य जग॑तः पर॒स्पाः। 
ह॒विर्नो॑ देव विह॒वे जु॑षस्व॥ 
तवे॒मे लो॒काः प्र॒दिशो॒ दिश॑श्च। 
प॒रा॒वतो॑ नि॒वत॑ उ॒द्वत॑श्च। 
प्रजा॑पते विश्व॒सृज्जी॒वध॑न्य इ॒दन्नो॑ देव। 
प्रति॑हर्य ह॒व्यम्॥ 
प्र॒जाप॑तिं प्रथ॒मं य॒ज्ञिया॑नाम्। 
दे॒वाना॒मग्रे॑ यज॒तं य॑जध्वम्। 
स नो॑ ददातु॒ द्रविणँ॑ सु॒वीर्यम्᳚। 
या॒यस्पोषं॒ विष्य॑तु नाभि॑म॒स्मे॥ 
योरा॒य ईशे॑ शतदा॒य उ॒क्थ्यः॑। 
यः प॑शू॒नाँ र॑क्षि॒ता विष्ठि॑तानाम्। 
प्र॒जाप॑तिः प्रथम॒जा ऋ॒तस्य॑। 
स॒हस्र॑धामा जुषताँ ह॒विर्नः॑॥ 

सोमो॑ धे॒नुँ सोमो॒ अर्व॑न्तमा॒शुम्। 
सोमो॑ वी॒रङ्क॑र्म॒ण्य॑न्ददातु। 
सा॒द॒न्यं॑ विद॒थ्स्य स॒भेयम्᳚। 
पि॒तुः॒ श्रव॑णं॒ यो ददा॑शदस्मै॥ 
अषा॑ढं यु॒थ्सु पृत॑नासु॒ पप्रिम्᳚। 
सु॒व॒र् षाम॒फ्स्वां वृ॒अजन॑स्य गो॒पाम्। 
भ॒रे॒षुजाँ सु॑क्षि॒तिँ सु॒श्रव॑सम्। 
जय॑न्तं॒ त्वामनु॑ मदेम सोम॥ 
त्वँ सो॑म॒ क्रतु॑भिः सु॒क्रतु॑र्भूः। 
त्वन्दक्षैः᳚ सु॒दक्षो॑ वि॒श्ववे॑दाः। 
त्वं वृषा॑ वृष॒त्वेभि॑म्रहि॒त्वा। 
द्यु॒म्नेभि॑ र्द्वुम्न्य॑भवो नृ॒चक्षाः॥ 
या ते॒ धामा॑नि ह॒विषा॒ यज॑न्ति। 
ता ते॒ विश्वा॑ परि॒भूर॑स्तु य॒ज्ञम्। 
ग॒य॒स्फानः॑ प्र॒तर॑णः सु॒वीरः। 
अवी॑रहा॒ प्रच॑रा सोम॒दुर्या॒न्॥ 
त्वमि॒मा ओष॑धीः सोम॒ विश्वाः᳚। 
त्वम॒पो अ॑जनय॒स्त्वङ्गाः। 
त्वमात॑तन्थो॒र्व॑न्तरि॑क्षम्। 
त्वञ्ज्योति॑षा॒ वितमो॑ ववर्क्थ॒॥ 
या ते॒ धामा॑नि दि॒वि या पृ॑थि॒व्याम्। 
या पर्व॑ते॒ष्वोष॑धीष्व॒फ्सु। 
तेभि॑र्नो॒ विश्वैः॑ सु॒मना॒ अहे॑डन्। 
राजन्᳚थ्सोम॒ प्रति॑ ह॒व्या गृ॑भाय॥
अग्ने॒ नय॑ सु॒पथा॑ रा॒ये अ॒स्मान्। 
विश्वा॑नि देव व॒युना॑नि वि॒द्वान् यु॒यो॒द्ध्य॑स्मज्जु॑हुरा॒णमेनः॑। 
भूयि॑ष्ठान्ते॒ नम॑ उक्तिं विधेम॥ 
प्रव॑श्शु॒क्राय॑ भा॒नवे॑ भरध्वम्। 
ह॒व्यं म॒तिञ्चा॒ग्नये॒ सुपू॑तम्। 
यो दैव्या॑नि॒ मानु॑षा ज॒नूँषि। 
अ॒न्तर्विश्वा॑नि वि॒द्मना॒ जिगा॑ति॥ 
अच्छा॒ गिरो॑ म॒तयो॑ देव॒यन्तीः᳚। 
अ॒ग्निं य॑न्ति॒ द्रव॑णं॒ भिक्ष॑माणाः। 
सु॒स॒न्दृश सु॒प्रती॑क॒स्वञ्चम्᳚। 
ह॒व्य॒वाह॑मर॒तिं मानु॑षाणाम्॥ 
अग्ने॒ त्वम॒स्मद्यु॑यो॒द्ध्यमी॑वाः। 
अन॑ग्नित्रा अ॒भ्य॑मन्त कृ॒ष्टीः। 
पुन॑र॒स्मभ्यसुवि॒ताय॑ देव। 
क्षां विश्वे॑भिर॒जरे॑भिर्यजत्र॥ 
अग्ने॒ त्वं पा॑रया॒ नव्यो॑ अ॒स्मान्। 
स्व॒स्तिभि॒रति॑ दु॒र्गाणि॒ विश्वा᳚। 
पूश्च॑ पृ॒थ्वी ब॑हु॒ला न॑ उ॒र्वी। 
भवा॑ तो॒काय॒ तन॑याय॒ सं योः॥ 
प्रका॑रवो मन॒ना व॒च्यमा॑नाः। 
दे॒व॒द्रीची॑न्नयथ देव॒यन्तः॑। 
द॒क्षि॒णा॒वाड्वा॒जिनी॒ प्राच्ये॑ति। 
ह॒विर्भ॑रन्त्य॒ग्नये॑ घृ॒ताचि॑॥
आ नो॒ विश्वे॒ अस्क्रा॑ गमन्तु दे॒वाः। 
मि॒त्रो अ॑र्य॒मा वरु॑णः स॒जोषाः᳚। 
भुव॒न् यथा॑ नो॒ विश्वे॑ वृ॒धासः॑। 
करन्᳚ थ्सु॒षाहा॑ विथु॒रं न शवः॥ 
शन्नो॑ दे॒वा वि॒श्वदे॑वा भवन्तु। 
शँ सर॑स्वती स॒ह धी॒भिर॑स्तु। 
शम॑भि॒षाचः॒ शमु॑ राति॒षाचः॑। 
शन्नो॑ दि॒व्याः पार्थि॑वाः॒ श॑न्नो॒ अप्याः॥ 
ये स॑वि॒तुः स॒त्यस॑वस्य॒ विश्वे᳚। 
मि॒त्रस्य॑ व्र॒ते वरु॑णस्य दे॒वाः। 
ते सौभ॑गं वी॒रव॒द्गोम॒दप्नः॑। 
दधा॑तन॒ द्रवि॑णञ्चि॒तम॒स्मे॥ 
अग्ने॑ या॒हि दू॒त्यं॑ वारि॑षेण्यः। 
दे॒वाँ अच्छा᳚ ब्रह्म॒कृता॑ ग॒णेन॑। 
सर॑स्वतीं म॒रुतो॑ अ॒श्विना॒ऽपः। 
य॒क्षि॒ दे॒वान्र॑त्न॒धेया॑य॒ विश्वान्॥ 
द्यौः पि॑तः॒ पृथि॑वि॒ मात॒रध्रु॑क्। 
अग्ने᳚ भ्रातर्वसवो मृ॒डता॑नः। 
विश्व॑ आदित्या अदिते स॒जोषाः᳚। 
अ॒स्मभ्य॒ शर्म॑ बहु॒लं विय॑न्त॥ 
विश्वे॑ देवाः शृणु॒तेमँ हवं॑ मे। 
ये अ॒न्तरिक्षे॒ य उप॒ द्यवि॒ष्ठ। 
ये अ॑ग्नि जि॒ह्वा उ॒त वा॒ यज॑त्राः। 
आ॒सद्या॒स्मिन् ब॒र्हिषि॑ मादयध्वम्॥ 

पृ॒थि॒वी स॒मित्। 
ताम॒ग्निः समि॑न्धे। 
साऽग्निँ समि॑न्धे। 
ताम॒हँ समि॑न्धे। 
सामा॒ सिम॑द्धा। 
आयु॑षा॒ तेज॑सा। 
वर्च॑सा श्रि॒या। 
यश॑सा ब्रह्मवर्च॒सेन॑। 
अ॒न्नाद्ये॑न॒ समि॑न्ता॒म्॥
अ॒न्तरि॑क्षँ स॒मित्। 
तां वा॒युः समि॑न्धे। 
सा वा॒युँ समि॑न्धे। 
ताम॒हँ समि॑न्धे। 
सा मा॒ समि॑द्धा। 
आयु॑षा॒ तेज॑सा। 
वर्च॑सा श्रि॒या। 
यश॑सा ब्रह्मवर्च॒सेन॑। 
अ॒न्नद्ये॑न॒ समि॑न्ताम्॥ 

द्यौः स॒मित्। 
तामा॑दि॒त्यः समि॑न्धे। 
साऽदि॒त्यँ समि॑न्धे। 
ताम॒हँ समि॑न्धे। 
सा मा॒ समि॑द्धा। 
आयु॑षा॒ तेज॑सा। 
वर्च॑सा श्रि॒या। 
यश॑सा ब्रह्मवर्च॒सेन॑। 
अ॒न्नद्ये॑न॒ समि॑न्ताम्॥ 

प्रा॒जा॒प॒त्या मे॑ स॒मिद॑सि सपत्न॒क्षय॑णी। 
ब्रा॒तृ॒व्य॒हामे॑ऽसि॥

 
होमादिमन्त्राः
अग्निप्रार्थना
अग्नेः प्रतिष्ठापने विनियोगः
ए॰का॰ ५॥ 
तै॰ब्रा॰ २.४.१॥ 
तै॰आ॰ १०॥ 
तै॰आ॰ १०॥ 
तै॰ब्रा॰ ३.२.७॥ 
सौ॰ ॥ 
तै॰सं॰ ५.७.८॥ 
ऋ॰सं॰ १.८९.१॥
अ॒याश्चा॒ग्ने ऽस्य॑नभिश॒स्तीश्च॑ स॒त्यमित्त्वम॒या अ॑सि। 
अय॑सा॒ मन॑सा धृ॒तोऽयसा॑ ह॒व्यमू॑हिषे॒ ऽया नो॑ धेहि भेष॒ज᳚म्॥ 
जुष्टो॒ दमू॑ना॒ अति॑थिर्दुरो॒णे । 
इ॒मं नो॑ य॒ज्ञमुप॑याहि वि॒द्वान्। 
विश्वा॑ अग्नेऽभि॒युजो॑ वि॒हत्य॑ । 
श॒त्रू॒य॒तामाभ॑रा॒ भोज॑नानि॥ 
च॒त्वारि॒ शृङ्गा॒ त्रयो॑ अस्य॒ पादा॒ द्वे शी॒र्षे स॒प्तहस्ता॑सो अ॒स्य। 
त्रिधा॑ ब॒द्धो वृ॑ष॒भो रो॑रवीति म॒हो दे॒वो मर्त्याँ॒ आवि॑वेश॥ 
ए॒ष हि दे॒वः प्र॒दिशोऽनु॒ सर्वाः॒ पूर्वो॑ हि जा॒तः स उ॒ गर्भे॑ अ॒न्तः। 
स वि॒जाय॑मानः स जनि॒ष्यमा॑णः प्र॒त्यङ्मुखा᳚स्तिष्ठति वि॒श्वतो॑मुखः॥ 
धृष्टि॑रसि॒ ब्रह्म॑ य॒च्छ । 
अपा᳚ग्ने॒ऽग्निमा॒मादं॑ जहि॒ निष्क्र॒व्यादँ॑ से॒धा ऽदे॑व॒यजं॑ वह॥ 
यु॒क्तो व॑ह जा॒तवे॑दः पु॒रस्ता॒दग्ने॒ विद्धि॒ कर्म॑ क्रि॒यमा॑णं॒ यथे॒दम्। 
त्वं भि॒षग्भे॑ष॒जस्या॑सि॒ कर्ता॒ त्वया॒ गा अश्वा᳚न् पु॒रुषा᳚न् सनेमि॥ 
चत॑स्र॒ आशाः॒ प्रच॑रन्त्व॒ग्नयः॑। 
इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीर᳚म्। 
ब्रह्म॑ स॒मिद्भ॑व॒त्याहु॑तीनाम्॥ 
(ऋ॰) आ नो॑ भ॒द्राः क्रत॑वो यन्तु वि॒श्वतो ऽद॑ब्धासो॒ अप॑रीतास उ॒द्भिदः॑। 
दे॒वा नो॒ यथा॒ सद॒मिद्वृ॒धे ऽस॒न्नप्रा᳚युवो रक्षि॒तारो᳚ दि॒वे दि॑वे॥
जयादयः
होमस्योत्तराङ्गने विनियोगः
तै॰सं॰ ३.४.४
चि॒त्तं च॒ चित्ति॒श्चाकू॑तं॒ चाकू॑तिश्च॒ विज्ञा॑तं च वि॒ज्ञानं॑ च॒ मन॑श्च॒ शक्व॑रीश्च॒ दर्श॑श्च पू॒र्णमा॑सश्च बृ॒हच्च॑ रथन्त॒रं च॑ प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छदु॒ग्रः पृ॑त॒नाज्ये॑षु तस्मै॒ विशः॒ सम॑नमन्त॒ सर्वाः॒ स उ॒ग्रः स हि॒ हव्यो॑ ब॒भूव॑॥
चि॒त्तं च॒ स्वाहा᳚। 
चित्ति॑श्च॒ स्वाहा᳚। 
आकू॑तं च॒ स्वाहा᳚। 
आकू॑तिश्च॒ स्वाहा᳚। 
विज्ञा॑तं च॒ स्वाहा᳚। 
वि॒ज्ञानं॑ च॒ स्वाहा᳚᳚। 
मन॑श्च॒ स्वाहा᳚। 
शक्व॑रीश्च॒ स्वाहा᳚। 
दर्श॑श्च॒ स्वाहा᳚। 
पू॒र्णमा॑सश्च॒ स्वाहा᳚। 
बृ॒हच्च॒ स्वाहा᳚। 
र॒थ॒न्त॒रं च॒ स्वाहा᳚। 
प्र॒जाप॑ति॒र्जया॒निन्द्रा॑य॒ वृष्णे॒ प्राय॑च्छदु॒ग्रः पृ॑त॒नाज्ये॑षु तस्मै॒ विशः॒ सम॑नमन्त॒ सर्वाः॒ स उ॒ग्रः स हि॒ हव्यो॑ ब॒भूव॒ स्वाहा᳚॥
अभ्यातानाः (मूलम्)
तै॰सं॰ ३.४.५
अ॒ग्निर्भू॒ताना॒मधि॑पतिः॒ स मा॑ऽव॒त्विन्द्रो᳚ ज्ये॒ष्ठानां᳚ य॒मः पृ॑थि॒व्या वा॒युर॒न्तरि॑क्षस्य॒ सूर्यो॑ दि॒वश्च॒न्द्रमा॒ नक्ष॑त्राणां॒ बृह॒स्पति॒र्ब्रह्म॑णो मि॒त्रः स॒त्यानां॒ वरु॑णो॒ऽपाँ स॑मु॒द्रः स्रो॒त्याना॒मन्नँ॒ साम्रा᳚ज्याना॒मधि॑पति॒ तन्मा॑ऽवतु॒ सोम॒ ओष॑धीनाँ सवि॒ता प्र॑स॒वानाँ॑ रु॒द्रः प॑शू॒नां त्वष्टा॑ रू॒पाणां॒ विष्णुः॒ पर्व॑तानां म॒रुतो॑ ग॒णाना॒मधि॑पतय॒स्ते मा॑ऽवन्तु॒॒ पित॑रः पितामहाः परेऽवरे॒ तता᳚स्ततामहा इ॒ह मा॑ऽवत। 
अ॒स्मिन् ब्रह्म॑न्न॒स्मिन् क्ष॒त्रे᳚ऽस्यामा॒शिष्य॒स्यां पु॑रो॒धाया॑म॒स्मिन् कर्म॑न्न॒स्यां दे॒वहू᳚त्याम्॥
अभ्यातानाः (सानुषङ्गाः)
होमस्योत्तराङ्गने विनियोगः
अ॒ग्निर्भू॒ताना॒मधि॑पतिः॒ स मा॑ऽवत्व॒स्मिन् ब्रह्म॑न्न॒स्मिन् क्ष॒त्रे᳚ऽस्यामा॒शिष्य॒स्यां पु॑रो॒धाया॑म॒स्मिन् कर्म॑न्न॒स्यां दे॒वहू᳚त्या॒ꣴ स्वाहा᳚॥ 

इन्द्रो᳚ ज्ये॒ष्ठाना॒मधि॑पतिः॒ ॰॰॰। 
य॒मः पृ॑थि॒व्या अधि॑पतिः॒ ॰॰॰। 
वा॒युर॒न्तरि॑क्ष॒स्याधि॑पतिः॒ ॰॰॰। 
सूर्यो॑ दि॒वोधि॑पतिः॒ ॰॰॰। 
च॒न्द्रमा॒ नक्ष॑त्राणा॒मधि॑पतिः॒ ॰॰॰। 
बृह॒स्पति॒र्ब्रह्म॒णोऽधि॑पतिः॒ ॰॰॰। 
मि॒त्रः स॒त्याना॒मधि॑पतिः॒ ॰॰॰। 
वरु॑णो॒ऽपामधि॑पतिः॒ ॰॰॰। 
स॒मु॒द्रः स्रो॒त्याना॒धि॑पतिः॒ ॰॰॰। 
अन्नँ॒ साम्रा᳚ज्याना॒मधि॑पतिः॒ ॰॰॰। 
सोम॒ ओष॑धीना॒मधि॑पतिः॒ ॰॰॰। 
स॒वि॒ता प्र॑स॒वाना॒मधि॑पतिः॒ ॰॰॰। 
रु॒द्रः प॑शू॒नामधि॑पतिः॒ ॰॰॰। 
त्वष्टा॑ रू॒पाणा॒मधि॑पतिः॒ ॰॰॰। 
विष्णुः॒ पर्व॑ताना॒मधि॑पतिः॒ ॰॰॰। 
म॒रुतो॑ ग॒णाना॒मधि॑पतिः॒ ॰॰॰। 

पित॑रः पितामहाः परेऽवरे॒ तता᳚स्ततामहा इ॒ह मा॑ऽवत। 
अ॒स्मिन् ब्रह्म॑न्न॒स्मिन् क्ष॒त्रे᳚ऽस्यामा॒शिष्य॒स्यां पु॑रो॒धाया॑म॒स्मिन् कर्म॑न्न॒स्यां दे॒वहू᳚त्या॒ꣴ स्वाहा᳚॥
राष्ट्रभृतः (आपस्तम्बीयः)
उदकशान्तौ बोधायनीयानुषङ्गपाठः 311 तमे पुटे द्रष्टव्यः
ऋ॒ता॒षाडृ॒तधा॑मा॒ऽग्निर्ग॑न्ध॒र्वस्तस्यौष॑धयोऽप्स॒रस॒ ऊर्जो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥ 
सँ॒हि॒तो वि॒श्वसा॑मा॒ सूर्यो॑ गन्ध॒र्वस्तस्य॒ मरी॑चयोऽप्स॒रस॑ आ॒युवो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥ 
सु॒षु॒म्नः सूर्य॑रश्मिश्च॒न्द्रमा॑ गन्ध॒र्वस्तस्य॒ नक्ष॑त्राण्यप्स॒रसो॑ बे॒कुर॑यो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥ 
भु॒ज्युः सु॑प॒र्णो य॒ज्ञो ग॑न्ध॒र्वस्तस्य॒ दक्षि॑णा अप्स॒रस॑स्त॒वा नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥ 
प्र॒जाप॑तिर्वि॒श्वक॑र्मा॒ मनो॑ गन्ध॒र्वस्तस्य॑र्क्सा॒मान्य॑प्स॒रसो॒ वह्न॑यो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥ 
इ॒षि॒रो वि॒श्वव्य॑चा॒ वातो॑ गन्ध॒र्वस्तस्यापो᳚ऽप्स॒रसो॑ मु॒दा नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚॥
भुव॑नस्य पते॒ यस्य॑ त उ॒परि॑ गृ॒हा इ॒ह च॑। 
स नो॑ रा॒स्वाज्या॑निँ रा॒यस्पोषँ॑ सु॒वीर्यँ॑ संवत्स॒रीणा॑ꣴ स्व॒स्तिम्॥
प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वस्तस्य॒ विश्व॑मप्स॒रसो॒ भुवो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚। 
सु॒क्षि॒तिः सुभू॑तिर्भद्र॒कृत्सुव॑र्वान्प॒र्जन्यो॑ गन्ध॒र्वस्तस्य॑ वि॒द्युतो᳚ऽप्स॒रसो॒ रुचो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚। 
दू॒रे हे॑तिरमृड॒यो मृ॒त्युर्ग॑न्ध॒र्वस्तस्य॑ प्र॒जा अ॑प्स॒रसो॑ भी॒रुवो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚। 
चारुः॑ कृपणका॒शी कामो॑ गन्ध॒र्वस्तस्या॒धयो᳚ऽप्स॒रसः॑ शो॒चय॑न्ती॒र्नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा᳚।
स नो॑ भुवनस्य पते॒ यस्य॑ त उ॒परि॑ गृ॒हा इ॒ह च॑। 
उ॒रुब्रह्म॑णे॒ऽस्मै क्ष॒त्राय॒ महि॒ शर्म॑ यच्छ॒ स्वाहा᳚॥
यदस्य कर्मण इत्यादय
सौ॰
होमस्योत्तराङ्गने विनियोगः
यद॑स्य॒ कर्म॒णोऽत्यरी॑रिचं॒ यद्वा॒ न्यू॑नमि॒हाक॑रम्। 
अ॒ग्निष्ट॒त् स्वि॑ष्ट॒कृद् विद्वान् सर्वꣴ स्वि॑ष्टँ॒ सुहु॑तं करोतु॥
तै॰ब्रा॰ ३.७.११
अना᳚ज्ञातं॒ यदाज्ञा॑तम्। 
य॒ज्ञस्य॑ क्रि॒यते॒ मिथु॑। 
अग्ने॒ तद॑स्य कल्पय। 
त्वँ हि वेत्थ॑ यथात॒थम्॥ 
पुरु॑षसंमितो य॒ज्ञः। 
य॒ज्ञः पुरु॑षसंमितः। 
अग्ने॒ तद॑स्य कल्पय। 
त्वँ हि वेत्थ॑ यथात॒थम्॥ 
यत्पा॑क॒त्रा मन॑सा दी॒नद॑क्षा॒ न। 
य॒ज्ञस्य॑ म॒न्वते॒ मर्ता॑सः। 
अ॒ग्निष्टद्धोता᳚ क्रतु॒विद् वि॑जा॒नन्। 
यजि॑ष्ठो दे॒वाँ ऋ॑तु॒शो य॑जाति॥
वसोर्धारामन्त्राः
होमस्योत्तराङ्गने वसोर्धारासमर्पणे विनियोगः
तै॰ब्रा॰ ३.११.९.९
अग्ना॑विष्णू॒ इति॒ वसो॒र्धारा॑याः॥ 
अग्ना॑विष्णू स॒जोष॑से॒मा व॑र्धन्तु वा॒ङ्गिरः॑। 
॰॰॰   
तै॰सं॰ ५.४.८
वसो॒र्धारां᳚ जुहोति॒ वसो᳚र्मे॒ धारा॑ऽस॒दिति॒ वा ए॒षा हू॑यते घृ॒तस्य॒ वा ए॑नमे॒षा धारा॒ऽमुष्मि॑न् लो॒के पिन्व॑मा॒नोप॑ तिष्ठत॒ आज्ये॑न जुहोति॒ तेजो॒ वा आज्यं॒ तेजो॒ वसो॒र्धारा॒ तेज॑सै॒वास्मै॒ तेजोऽव॑ रु॒न्धेऽथो॒ कामा॒ वै वसो॒र्धारा॒ कामा॑ने॒वाव॑ रुन्धे॒ यं का॒मये॑त प्रा॒णान॑स्या॒न्नाद्यं॒ वि॥
पूर्णाहुतिमन्त्राः
होमस्योत्तराङ्गने पूर्णाहुतौ विनियोगः
तै॰ब्रा॰ ३.९.१०॥ 
मृग्यम्॥ 

पू॒र्णा॒हु॒तिमु॑त्त॒मां जु॑होति। 
सर्वं॒ वै पू᳚र्णाहु॒तिः। 
सर्व॑मे॒वाप्नो॑ति। 
अथो॑ इ॒यं वै पू᳚र्णाहु॒तिः। 
अ॒स्यामे॒व प्रति॑ तिष्ठति॥ 
पूर्ण॒मदः॒ पूर्ण॒मिदं॒ पूर्णा॒त् पूर्ण॒मुद॒च्यते। 
पूर्ण॒स्य पूर्ण॒मादा॒य पूर्ण॒मेवाव शि॒ष्यते॥
अग्निसूक्तम्
अग्नेरुपस्थापने विनियोगः
तै॰सं॰ १.१.१४॥
अग्ने॒ नय॑ सु॒पथा॑ रा॒ये अ॒स्मान् विश्वा॑नि देव व॒युना॑नि वि॒द्वान्। 
यु॒यो॒ध्य॑स्मज्जु॑हुरा॒णमेनो॒ भूयि॑ष्ठां ते॒ नम॑उक्तिं विधेम॥ 
आ दे॒वाना॒मपि॒ पन्था॑मगन्म॒ यच्छ॒क्नवा॑म॒ तदनु॒ प्रवो॑ढुम्। 
अ॒ग्निर्वि॒द्वान् स य॑जा॒त्सेदु॒ होता॒ सो अ॑ध्व॒रान् स ऋ॒तून् क॑ल्पयाति॥ 
यद्वाहि॑ष्ठं॒ तद॒ग्नये॑ बृ॒हद॑र्च विभावसो। 
महि॑षीव॒ त्वद्र॒यिस्त्वद्वाजा॒ उदी॑रते॥ 
अग्ने॒ त्वं पा॑रया॒ नव्यो॑ अ॒स्मान् स्व॒स्तिभि॒रति॑ दु॒र्गाणि॒ विश्वा᳚। 
पूश्च॑ पृ॒थ्वी ब॑हु॒ला न॑ उ॒र्वी भवा॑ तो॒काय॒ तन॑याय॒ शं योः॥ 
त्वम॑ग्ने व्रत॒पा अ॑सि दे॒व आ मर्त्ये॒ष्वा। 
त्वं य॒ज्ञेष्वीड्यः॑॥ 
यद्वो॑ व॒यं प्र॑मि॒नाम॑ व्र॒तानि॑ वि॒दुषां᳚ देवा॒ अवि॑दुष्टरासः। 
अ॒ग्निष्टद् विश्व॒मा पृ॑णाति वि॒द्वान् येभि॑र्दे॒वाँ ऋ॒तुभिः॑ क॒ल्पया॑ति॥
ब्रह्मवर्चसानुवाकः
तै॰सं॰ ७.५.१८
आ ब्रह्म॑न् ब्राह्म॒णो ब्र॑ह्मवर्च॒सी जा॑यता॒माऽस्मिन् रा॒ष्ट्रे रा॑ज॒न्य॑ इष॒व्यः॑ शूरो॑ महार॒थो जा॑यतां॒ दोग्ध्री॑ धे॒नुर्वोढा॑ऽन॒ड्वाना॒शुः सप्तिः॒ पुर॑न्धि॒र्योषा॑ जि॒ष्णू र॑थे॒ष्ठाः स॒भेयो॒ युवाऽस्य यज॑मानस्य वी॒रो जा॑यतां निका॒मेनि॑कामे नः प॒र्जन्यो॑ वर्षतु फ॒लिन्यो॑ न॒ ओष॑धयः पच्यन्तां योगक्षे॒मो नः॑ कल्पताम्॥
कूष्माण्डमन्त्राः
कूष्माण्डहोमे गणहोमे च विनियोगः
तै॰आ॰ २.३
यद्दे॑वा देव॒हेळ॑नं॒ देवा॑सश्चकृ॒मा व॒यम्। 
आदि॑त्या॒स्तस्मा᳚न्मा मुञ्चत॒र्तस्य॒र्तेन॒ मामि॒त॥ 
देवा॑ जीवनका॒म्या यद्वा॒चाऽनृ॑तमूदि॒म। 
तस्मा᳚न्न इ॒ह मु॑ञ्चत॒ विश्वे॑ देवाः स॒जोष॑सः॥ 
ऋ॒तेन॑ द्यावापृथिवी ऋ॒तेन॒ त्वँ स॑रस्वति। 
कृ॒तान्नः॑ पा॒ह्येन॑सो॒ यत्किञ्चानृ॑तमूदि॒म॥ 
इ॒न्द्रा॒ग्नी मि॒त्रावरु॑णौ॒ सोमो॑ धा॒ता बृह॒स्पतिः॑। 
ते नो॑ मुञ्च॒न्त्वेन॑सो॒ यद॒न्यकृ॑तमारि॒म॥ 
स॒जा॒त॒शँ॒सादु॒त जा॑मिशँ॒साज्ज्याय॑स॒शँसा॑दु॒त वा॒ कनी॑यसः। 
अना॑धृष्टं दे॒वकृ॑तं॒ यदेन॒स्तस्मा॒त् त्वम॒स्मान् जा॑तवेदो मुमुग्धि॥
यद्वा॒चा यन्मन॑सा बा॒हुभ्या॑मू॒रुभ्या॑मष्ठी॒वद्भ्याँ॑ शि॒श्नैर्यदनृ॑तं चकृ॒मा व॒यम्। 
अ॒ग्निर्मा॒ तस्मा॒देन॑सो॒ गार्ह॑पत्यः॒ प्रमु॑ञ्चतु चकृ॒म यानि॑ दुष्कृ॒ता॥ 
येन॑ त्रि॒तो अ॑र्ण॒वान्नि॑र्ब॒भूव॒ येन॒ सूर्यं॒ तम॑सो निर्मु॒मोच॑। 
येनेन्द्रो॒ विश्वा॒ अज॑हा॒दरा॑ती॒स्तेना॒हं ज्योति॑षा॒ ज्योति॑रानशा॒न आ᳚क्षि॥ 
यत्कुसी॑द॒मप्र॑तीत्तं॒ मये॒ह येन॑ य॒मस्य॑ नि॒धिना॒ चरा॑मि। 
ए॒तत्तद॑ग्ने अनृ॒णो भ॑वामि॒ जीव॑न्ने॒व प्रति॒ तत्ते॑ दधामि॥ 

(यन्मयि॑ मा॒ता यदा॑पि॒पेष॒ यद॒न्तरि॑क्षं॒ यदा॒शसाऽति॑क्रामामि त्रि॒ते दे॒वा दि॒वि जा॒ता यदापः॑) 
तै॰ब्रा॰ ३.७.१२
यन्मयि॑ मा॒ता गर्भे॑ स॒ति। 
एन॑श्च॒कार॒ यत्पि॒ता। 
अ॒ग्निर्मा॒ तस्मा॒देन॑सः॥ 
यदा॑पि॒पेष॑ मा॒तरं॑ पि॒तर᳚म्। 
पु॒त्रः प्रमु॑दितो॒ धय॑न्। 
अहिँ॑सितौ पि॒तरौ॒ मया॒ तत्। 
तद॑ग्ने अनृ॒णो भ॑वामि॥ 
यद॒न्तरि॑क्षं पृथि॒वीमु॒त द्याम्। 
यन्मा॒तरं॑ पि॒तरं॑ वा जिहिँसि॒म। 
अ॒गिर्मा॒ तस्मा॒देन॑सः॥ 
यदा॒शसा॑ नि॒शसा॒ यत्प॑रा॒शसा᳚॥ 
यदेन॑श्चकृ॒मा नूत॑नं॒ यत्पु॑रा॒णम्। 
अ॒ग्निर्मा॒ तस्मा॒देन॑सः॥ 
अति॑क्रामामि दुरि॒तं यदेनः॑। 
जहा॑मि रि॒प्रं प॑र॒मे स॒धस्थे᳚। 
यत्र॒ यन्ति॑ सु॒कृतो॒ नापि॑ दु॒ष्कृतः॑। 
तमारो॑हामि सु॒कृतां॒ नु लो॒कम्॥ 
त्रि॒ते दे॒वा अ॑मृजतै॒तदेनः॑। 
त्रि॒त ए॒तन्म॑नु॒ष्ये॑षु मा मृजे। 
ततो॑ मा॒ यदि॒ किञ्चि॑दान॒शे। 
अ॒ग्निर्मा॒ तस्मा॒देन॑सः। 
गार्ह॑पत्यः॒ प्रमु॑ञ्चतु। 
दु॒रि॒ता यानि॑ चकृ॒म। 
क॒रोतु॒ माम॑ने॒नस᳚म्॥ 
दि॒वि जा॒ता अ॒प्सु जा॒ताः। 
या जा॒ता ओष॑धीभ्यः। 
अथो॒ या अ॑ग्नि॒जा आपः॑। 
ता नः॑ शुन्धतु॒ शुन्ध॑नीः॥ 
यदापो॒ नक्तं॑ दुरि॒तं चरा॑म। 
यद्वा॒ दिवा॒ नूत॑नं॒ यत्पु॑रा॒णम्। 
हिर॑ण्यवर्णा॒स्तत॒ उत्पु॑नीत नः॥ 

(इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने॒ त्वम॑ग्ने अ॒यासि॑॥)
इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँ स॒ मा न॒ आयुः॒ प्रमो॑षीः॥ 
त्वं नो॑ अग्ने॒ वरु॑णस्य वि॒द्वान् दे॒वस्य॒ हेडोऽव॑यासिषीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्रमु॑मुग्ध्य॒स्मत्॥ 
स त्वं नो॑ अग्नेऽव॒मो भ॑वो॒ती नेदि॑ष्ठो अ॒स्या उ॒षसो॒ व्यु॑ष्टौ। 
अव॑यक्ष्व नो॒ वरु॑णँ॒ ररा॑णो वी॒हि मृ॑डी॒कँ सु॒हवो॑ न एधि॥ 
त्वम॑ग्ने अ॒याऽस्य॒या सन्मन॑सा हि॒तः। 
अ॒या सन् ह॒व्यमू॑हिषे॒ऽया नो॑ धेहि भेष॒जम्॥
यददी᳚व्यन्नृ॒णम॒हं ब॒भूवादि॑त्सन्वा संज॒गर॒ जने᳚भ्यः। 
अ॒ग्निर्मा॒ तस्मा॒दिन्द्र॑श्च संविदा॒नौ प्रमु॑ञ्चताम्॥ 
यद्धस्ता᳚भ्यां च॒कर॒ किल्बि॑षाण्य॒क्षाणां᳚ व॒ग्नुमु॑प॒जिघ्न॑मानः। 
उ॒ग्रं॒प॒श्या च॑ राष्ट्र॒भृच्च॒ तान्य॑प्स॒रसा॒वनु॑दत्तामृ॒णानि॑॥ 
उग्रं॑पश्ये॒ राष्ट्र॑भृ॒त्किल्बि॑षाणि॒ यद॒क्षवृ॑त्त॒मनु॑दत्तमे॒तत्। 
नेन्न॑ ऋ॒णानृ॒णव॒ इत्स॑मानो य॒मस्य॑ लो॒के अधि॑ रज्जु॒राय॑॥ 

(अव॑ ते॒ हेळ॒ उदु॑त्त॒ममि॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने।)
अव॑ ते॒ हेडो॑ वरुण॒ नमो॑भि॒रव॑ य॒ज्ञेभि॑रीमहे ह॒विर्भिः॑। 
क्षय॑न्न॒स्मभ्य॑मसुर प्रचेतो॒ राज॒न्नेनाँ॑सि शिश्रथः कृ॒तानि॑॥ 
उदु॑त्त॒मं व॑रुण॒ पाश॑म॒स्मदवा॑ध॒मं वि म॑ध्य॒मꣴ श्र॑थाय। 
अथा॑ व॒यमा॑दित्य व्र॒ते तवाना॑गसो॒ अदि॑तये स्याम॥ 
इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँस॒ मा न॒ आयुः॒ प्रमो॑षीः॥ 
त्वं नो॑ अग्ने॒ वरु॑णस्य वि॒द्वान् दे॒वस्य॒ हेडोऽव॑यासिषीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्रमु॑मुग्ध्य॒स्मत्॥ 
स त्वं नो॑ अग्नेऽव॒मो भ॑वो॒ती नेदि॑ष्ठो अ॒स्या उ॒षसो॒ व्यु॑ष्टौ। 
अव॑यक्ष्व नो॒ वरु॑णँ॒ ररा॑णो वी॒हि मृ॑डी॒कँ सु॒हवो॑ न एधि॥ 

संकु॑सुको॒ विकु॑सुको निरृ॒थो यश्च॑ निस्व॒नः। 
तेऽअ॒स्मद्यक्ष्म॒मना॑गसो दू॒राद्दू॒रम॑चीचतम्॥ 
निर्य॑क्ष्ममचीचते कृ॒त्यां निरृ॑तिं च। 
तेन॒ यो ऽअ॒स्मत्समृ॑च्छातै॒तम॑स्मै॒ प्रसु॑वामसि॥ 
दुः॒शँ॒सा॒नु॒शँ॒साभ्यां᳚ घ॒णेना॑नुघ॒णेन॑ च। 
तेना॒न्यो अ॒स्मत्समृ॑च्छातै॒तम॑स्मै॒ प्रसु॑वामसि॥ 
सं वर्च॑सा॒ पय॑सा॒ सं त॒नूभि॒रग॑न्महि॒ मन॑सा॒ सँशि॒वेन॑। 
त्वष्टा॑ नो॒ अत्र॒ विद॑धातु रा॒योऽनु॑ मार्ष्टु त॒न्वोअ॒ यद्विलि॑ष्टम्॥ 

आयु॑ष्टे वि॒श्वतो॑ दधद॒यम॒ग्निर्वरे᳚ण्यः। 
पुन॑स्ते प्रा॒ण आया॑ति॒ परा॒ यक्ष्मँ॑ सुवामि ते॥ 
आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि। 
घृ॒तं पी॒त्वा मधु॒ चारु॒ गव्यं॑ पि॒तेव॑ पु॒त्रम॒भि र॑क्षतादि॒मम्॥ 
इ॒मम॑ग्न॒ आयु॑षे॒ वर्च॑से कृधि ति॒ग्ममोजो॑ वरुण॒ सँशि॑शाधि। 
मा॒तेवा᳚स्मा अदिते॒ शर्म॑ यच्छ॒ विश्वे॑ देवा॒ जर॑दष्टि॒र्यथाऽस॑त्॥ 
अग्न॒ आयूँ॑षि पवस॒ आसु॒वोर्ज॒मिषं॑ च नः। 
आ॒रे बा॑धस्व दु॒च्छुना᳚म्॥ 
अग्ने॒ पव॑स्व॒ स्वपा॑ अ॒स्मे वर्चः॑ सु॒वीर्य᳚म्। 
दध॑द्र॒यिं मयि॒ पोष᳚म्॥ 

अ॒ग्निरृषिः॒ पव॑मानः॒ पाञ्च॑जन्यः पु॒रोहि॑तः। 
तमी॑महे महाग॒यम्॥ 
अग्ने॑ जा॒तान्प्रणु॑दानः स॒पत्ना॒न्प्रत्यजा॑तान् जातवेदो नुदस्व। 
अ॒स्मे दी॑दिहि सु॒मना॒ अहे॑ळ॒ञ्छर्म॑न्ते स्याम त्रि॒वरू॑थ उ॒द्भौ॥ 
सह॑सा जा॒तान्प्रणु॑दानः स॒पत्ना॒न्प्रत्यजा॑तान् जातवेदो नुदस्व। 
अधि॑ नो ब्रुहि सुमन॒स्यमा॑नो व॒यꣴ स्या॑म॒ प्रणु॑दानः स॒पत्ना॑न्॥ 
अग्ने॒ यो नो॒ऽभितो॒ जनो॒ वृको॒ वारो॒ जिघाँ॑सति। 
ताꣴस्त्वं वृ॑त्रहन् जहि॒ वस्व॒स्मभ्य॒मा भ॑र॥ 
अग्ने॒ यो नो॑ऽभि॒दास॑ति समा॒नो यश्च॒ निष्ट्यः॑। 
तं व॒यँ स॒मिधं॑ कृ॒त्वा तुभ्य॑म॒ग्नेऽपि॑ दध्मसि॥ 

यो नः॒ शपा॒दश॑पतो॒ यश्च॑ नः॒ शप॑तः॒ शपा᳚त्। 
उ॒षाश्च॒ तस्मै॑ नि॒म्रुक् च॒ सर्वं॑ पा॒पँ समू॑हताम्॥ 
यो नः॑ स॒पत्नो॒ यो रणो॒ मर्तो॑ऽभि॒दास॑ति देवाः। 
इ॒ध्मस्ये॑व प्र॒क्षाय॑तो॒ मा तस्योच्छे॑षि॒ किञ्च॒न॥ 
यो मां द्वेष्टि॑ जातवेदो॒ यं चा॒हं द्वेष्मि॒ यश्च॒ माम्। 
सर्वा॒ꣴस्तान॑ग्ने॒ संद॑ह॒ याꣴश्चा॒हं द्वेष्मि॒ ये च॒ माम्॥ 
यो अ॒स्मभ्य॑मराती॒याद्यश्च॑ नो॒ द्वेष॑ते॒ जनः॑। 
निन्दा॒द्यो अ॒स्मान्दिप्सा᳚च्च॒ सर्वा॒ꣴस्तान्म॑ष्म॒षाकु॑रु॥ 
सँशि॑तं मे॒ ब्रह्म॒ सँशि॑तं वी॒र्याअ॒म्बल᳚म्। 
सँशि॑तं क्ष॒त्रं मे॑ जि॒ष्णु यस्या॒हमस्मि॑ पु॒रोहि॑तः॥ 
उदे॑षां बा॒हू अ॑तिर॒मुद्वर्चो॒ अथो॒ बल᳚म्। 
क्षि॒णोमि॒ ब्रह्म॑णा॒ऽमित्रा॒नुन्न॑यामि॒ स्वाम् अ॒हम्॥ 
पुन॒र्मनः॒ पुन॒रायु॑र्म॒ आगा॒त्पुन॒श्चक्षुः॒ पुनः॒ श्रोत्रं॑ म॒ आगा॒त् पुनः॑ प्रा॒णः पुन॒राकू॑तं म॒ आगा॒त् पुन॑श्चि॒त्तं पुन॒राधी॑तं म॒ आगा᳚त्। 
वै॒श्वा॒न॒रो मेऽद॑ब्धस्तनू॒पा अव॑बाधतां दुरि॒तानि॒ विश्वा᳚॥
कूष्माण्डमन्त्राः (बोधायनोक्ताः)
सिँ॒हे व्या॒घ्र उ॒त या पृदा॑कौ। 
॰  
या रा॑ज॒न्ये॑ दुन्दु॒भावाय॑तायाम्। 
॰  
या ह॒स्तिनि॑ द्वी॒पिनि॒ या हिर॑ण्ये। 
॰  
रथे॑ अ॒क्षेषु॑ वृष॒भस्य॒ वाजे᳚। 
॰ 
तै॰सं॰ ४.२.१
अग्ने᳚ऽभ्यावर्तिन्न॒भि न॒ आ व॑र्त॒स्वायु॑षा॒ वर्च॑सा स॒न्या मे॒धया᳚ प्र॒जया॒ धने॑न॥ 
अग्ने॑ अङ्गिरः श॒तं ते॑ सन्त्वा॒वृतः॑ स॒हस्रं॑ त उपा॒वृतः॑। 
तासां॒ पोष॑स्य॒ पोषे॑ण॒ पुन॑र्नो न॒ष्टमा कृ॑धि॒ पुन॑र्नो र॒यिमाकृ॑धि॥ 
पुन॑रू॒र्जा नि व॑र्तस्व॒ पुन॑रग्न इ॒षायु॑षा। 
पुन॑र्नः पाहि वि॒श्वतः॑॥ 
सह॑ र॒य्या नि व॑र्त॒स्वाग्ने॒ पिन्व॑स्व॒ धार॑या। 
वि॒श्वप्स्नि॑या वि॒श्वत॒स्परि॑॥
कूष्माण्डोपस्थानमन्त्राः
तै॰आ॰ २.६
वै॒श्वा॒न॒राय॒ प्रति॑वेदयामो॒ यदी॑नृ॒णँ स॑ङ्ग॒रो दे॒वता॑सु। 
स ए॒तान् पाशा᳚न् प्र॒मुच॒न् प्रवे॑द॒ स नो॑ मुञ्चातु दुरि॒तादव॒द्यात्॥ 
वै॒श्वा॒न॒रः पव॑यान्नः प॒वित्रै॒र्यत्स॑ङ्ग॒रम॒भिधावा᳚म्या॒शाम्। 
अना॑जान॒न् मन॑सा॒ याच॑मानो॒ यदत्रैनो॒ अव॒ तत्सु॑वामि॥ 
अ॒मी ये सु॒भगे॑ दि॒वि वि॒चृतौ॒ नाम॒ तार॑के। 
प्रेहामृत॑स्य यच्छतामे॒तद्ब॑द्धक॒मोच॑नम्॥ 
विजि॑हीर्ष्व लो॒कान्कृ॑धि ब॒न्धान्मु॑ञ्चासि॒ बद्ध॑कम्। 
योने॑रिव॒ प्रच्यु॑तो॒ गर्भः॒ सर्वा᳚न्प॒थो अ॑नुष्व॥ 
स प्र॑जा॒नन्प्रति॑गृभ्णीत वि॒द्वान्प्र॒जाप॑तिः प्रथम॒जा ऋ॒तस्य॑। 
अ॒स्माभि॑र्द॒त्तं ज॒रसः॑ प॒रस्ता॒दच्छि॑न्नं॒ तन्तु॑मनु॒ संच॑रेम॥ 

त॒तं तन्तु॒मन्वेके॒ अनु॒संच॑रन्ति॒ येषां᳚ द॒त्तं पित्र्य॒माय॑नवत्। 
अ॒ब॒न्ध्वेके॒ दद॑तः प्र॒यच्छा॒द्दातुं॒ चेच्छ॒क्नवाँ॒स स्व॒र्ग ए॑षाम्॥ 
आर॑भेथा॒मनु॒सँर॑भेथाँ समा॒नं पन्था॑मवथो घृ॒तेन॑। 
यद्वां᳚ पू॒र्तं परि॑विष्टं॒ यद॒ग्नौ तस्मै॒ गोत्रा॑ये॒ह जाया॑पती॒ सँर॑भेथाम्॥ 
यद॒न्तरि॑क्षं पृथि॒वीमु॒त द्यां यन्मा॒तरं॑ पि॒तरं॑ वा जिहिँसि॒म। 
अ॒ग्निर्मा॒ तस्मा॒देन॑सो॒ गार्ह॑पत्य॒ उन्नो॑ नेषद्दुरि॒ता यानि॑ चकृ॒म॥ 
भूमि॑र्मा॒ताऽदि॑तिर्नो ज॒नित्रं॒ भ्राता॒ऽन्तरि॑क्षम॒भिश॑स्त एनः। 
द्यौर्नः॑ पि॒ता पि॑तृ॒याच्छं भ॑वासि जा॒मि मि॒त्वा मा वि॑वित्सि लो॒कात्॥ 
यत्र॑ सु॒हार्दः॑ सु॒कृतो॒ मद॑न्ते वि॒हाय॒ रोगं॑ त॒न्वाꣴ स्वाया᳚म्। 
अ॒श्लो॒णाङ्गै॒रह्रु॑ताः स्व॒र्गे तत्र॑ पश्येम पि॒तरं॑ च॒ पुत्रम्॥ 
यदन्न॒मद्म्यनृ॑तेन देवा दा॒स्यन्नदा᳚स्यन्नु॒त वा॑ऽकरि॒ष्यन्। 
यद्दे॒वानां॒ चक्षु॒ष्यागो॒ अस्ति॒ यदे॒व किञ्च॑ प्रतिजग्रा॒हम॒ग्निर्मा॒ तस्मा॑दनृ॒णं कृ॑णोतु॥ 
यदन्न॒मद्मि॑ बहु॒धा विरू॑पं॒ वासो॒ हिर॑ण्यमु॒त गाम॒जामवि᳚म्। 
यद्दे॒वानां॒ चक्षु॒ष्यागो॒ अस्ति॒ यदे॒व किञ्च॑ प्रतिजग्रा॒हम॒ग्निर्मा॒ तस्मा॑दनृ॒णं कृ॑णोतु॥ 
य॒न्मया॑ मन॑सा वा॒चा॒ कृ॒त॒मेनः॑ कदा॒चन। 
सर्वस्मा᳚त् तस्मा᳚न्मेळि॑तो मो॒ग्धि॒ त्वँ हि वेत्थ॑ यथात॒थम्॥
वैश्वानरो न ऊत्या
गणहोमे विनियोगः
तै॰सं॰ १.५.११
वै॒श्वा॒न॒रो न॑ ऊ॒त्याऽप्र या॑तु परा॒वतः॑। 
अ॒ग्निरु॒क्थेन॒ वाह॑सा॥ 
ऋ॒तावा॑नं वैश्वान॒रमृ॒तस्य॒ ज्योति॑ष॒स्पति᳚म्। 
अज॑स्रं घ॒र्ममी॑महे॥ 
वै॒श्वा॒न॒रस्य॑ दँ॒सना᳚भ्यो बृ॒हदरि॑णा॒देकः॑ स्वप॒स्य॑या क॒विः। 
उ॒भा पि॒तरा॑ म॒हय॑न्नजायता॒ग्निर्द्यावा॑पृथि॒वी भूरि॑रेतसा॥ 
पृ॒ष्टो दि॒वि पृ॒ष्टो अ॒ग्निः पृ॑थि॒व्यां पृ॒ष्टो विश्वा॒ ओष॑धी॒रा वि॑वेश। 
वै॒श्वा॒न॒रः सह॑सा पृ॒ष्टो अ॒ग्निः स नो॒ दिवा॒ स रि॒षः पा॑तु॒ नक्त᳚म्॥ 

जा॒तो यद॑ग्ने॒ भुव॑ना॒ व्यख्यः॑ प॒शुं न गो॒पा इर्यः॒ परि॑ज्मा। 
वैश्वा॑नर॒ ब्रह्म॑णे विन्द गा॒तुं यू॒यं पा॑त स्व॒स्तिभिः॒ सदा॑ नः॥ 
त्वम॑ग्ने शो॒चिषा॒ शोशु॑चान॒ आ रोद॑सी अपृणा॒ जाय॑मानः। 
त्वं दे॒वाँ अ॒भिश॑स्तेरमुञ्चो॒ वैश्वा॑नर जातवेदो महि॒त्वा॥ 
अ॒स्माक॑मग्ने म॒घव॑त्सु धार॒याना॑मि क्ष॒त्रम॒जरँ॑ सुवीर्य᳚म्। 
व॒यं ज॑येम श॒तिनँ॑ सह॒स्रिणं॒ वैश्वा॑नर॒ वाज॑मग्ने॒ तवो॒तिभिः॑॥ 
वै॒श्वा॒न॒रस्य॑ सुम॒तौ स्या॑म॒ राजा॒ हिकं॒ भुव॑नानामभि॒श्रीः। 
इ॒तो जा॒तो विश्व॑मि॒दं वि च॑ष्टे वैश्वान॒रो य॑तते॒ सूर्ये॑ण॥ 

समुद्रज्येष्ठा (ऋ॰)
उग्ररथशान्तिकर्मणि विनियोगः
ऋ॰सं॰ ७.४९
स॒मु॒द्रज्ये᳚ष्ठाः सलि॒लस्य॒ मध्या᳚त्पुना॒ना य॒न्त्यनि॑विशमानाः। 
इन्द्रो॒ या व॒ज्री वृ॑ष॒भो र॒राद॒ ता आपो᳚ दे॒वीरि॒ह माम॑वन्तु॥ 
या आपो᳚ दि॒व्या उ॒त वा॒ स्रव॑न्ति खि॒नित्रि॑मा उ॒त वा॒ याः स्व॑यं॒जाः॥ 
स॒मु॒द्रार्था॒ याः शुच॑यः पाव॒कास्ता आपो᳚ दे॒वीरिह॒ माम॑वन्तु॥ 
यासां॒ राजा॒ वरु॑णो॒ याति॒ मध्ये᳚ सत्यानृ॒ते अ॑व॒पश्य॒न् जना᳚नाम्। 
म॒धु॒श्चुतः॒ शुच॑यो॒ याः पा᳚व॒कास्ता आपो᳚ दे॒वीरि॒ह माम॑वन्तु॥ 
यासु राजा॒ वरु॑णो॒ यासु सोमो॒ विश्वे᳚दे॒वा यासूर्जं॒ मद॑न्ति। 
वै॒श्वा॒न॒रो यास्व॒ग्निः प्रवि॑ष्ट॒स्ता आपो᳚ दे॒वीरि॒ह माम॑वन्तु॥
अक्षीभ्यासूक्तम् (ऋ॰)
भीमरथशान्तिकर्मणि विनियोगः
ऋ॰सं॰ १०.१६३
अ॒क्षीभ्यां᳚ ते॒ नासि॑काभ्यां॒ कर्णा᳚भ्यां॒ छुबु॑का॒दधि॑। 
यक्ष्मं॑ शीर्ष॒ण्यं॑ म॒स्तिष्का᳚ज्जि॒ह्वाया॒ वि वृ॑हामि ते॥ 
ग्री॒वाभ्य॑स्त उ॒ष्णिहा᳚भ्यः॒ कीक॑साभ्यो अनू॒क्या᳚त्। 
यक्ष्मं॑ दोष॒ण्यमंसा᳚भ्यां बा॒हुभ्यां॒ वि वृ॑हामि ते॥ 
आ॒न्त्रेभ्य॑स्ते॒ गुदा᳚भ्यो वनि॒ष्ठोर्हृद॑या॒दधि॑। 
यक्ष्मं॒ मत॑स्नाभ्यां य॒क्नः प्लाशिभ्यो॒ वि वृ॑हामि ते॥ 
ऊ॒रुभ्यां᳚ ते अष्ठी॒वद्भ्यां॒ पार्ष्णि॑भ्यां॒ प्रप॑दाभ्याम्। 
यक्ष्मं॒ श्रोणि॑भ्यां॒ भास॑दा॒द् भंस॑सो॒ वि वृ॑हामि ते॥ 
मेह॑नाद् वनं॒कर॑णा॒ल्लोम॑भ्यस्ते न॒खे᳚भ्यः। 
यक्ष्मं॒ सर्व॑स्मादा॒त्मन॒स्तमि॒दं वि वृ॑हामि ते॥ 
अङ्गा॑दङ्गाल्लोम्नो॑लोम्नो जा॒तं पर्व॑णिपर्वणि। 
यक्ष्मं॒ सर्व॑स्मा॒दात्मन॒स्तमि॒दं वि वृ॑हामि ते॥
रात्रीसूक्तम् (ऋ॰)
देवीमाहात्म्यपारायणे विनियोगः
ऋ॰सं॰ १०.१२७
रात्री॒ व्य॑ख्यदाय॒ती पु॑रु॒त्रा दे॒व्यक्षभिः॑। 
विश्वा॒ अधि॒ श्रियो᳚ऽधित॥ 
ओर्व॑प्रा॒ अम॑र्त्या नि॒वतो᳚ दे॒व्युद्वतः॑। 
ज्योति॑षा बाधते॒ तमः॑॥ 
निरु॒ स्वसा᳚रमस्कृतो॒षसं॑ दे॒व्या᳚य॒ती। 
अपेदु॑ हासते॒ तमः॑॥ 
सा नो᳚ अ॒द्य यस्या᳚ व॒यं नि ते॒ याम॒न्नवि॑क्ष्महि। 
वृ॒क्षे न व॑स॒तिं वयः॑॥ 
नि ग्रामा᳚सो अविक्षत॒ नि प॒द्वन्तो॒ नि प॒क्षिणः॑। 
नि श्ये॒नास॑श्चिद॒र्थिनः॑॥ 
या॒वया᳚ वृ॒क्यं वृकं॑ य॒वय॑ स्ते॒नमू᳚र्म्ये। 
अथा᳚ नः सु॒तरा᳚ भव॥ 
उप॑ मा॒ पेपि॑श॒त् तमः॑ कृ॒ष्णं व्य॑क्तमस्थित। 
उष॑ ऋ॒णेव॑ यातय॥ 
उप॑ ते॒ गा इ॒वाक॑रं वृणी॒ष्व दु॑हितर्दिवः। 
रात्रि॒ स्तोमं॒ न जि॒ग्युषे᳚॥
या सुगन्धा
शताभिषेके यजमानाभिषेचने विनियोगः
सौत्रमन्त्राः
या सु॒गन्धा॑ रसा॒ वर्णा॒ बलं॑ च॒ निहि॑ते उ॒भे। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
या ऊर्ज॑म॒भिषि॑ञ्चन्ति दे॒वेन॒ प्रेषि॑ता म॒हीम्। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
यासां᳚ नि॒ष्क्रम॑णे सर्वं॒ तदि॒दं जा॑यते॒ जग॑त्। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
यासा॑मि॒मे त्रयो॑ वे॒दास्तेज॑सा॒ यश॒सा वृ॑ताः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥
याः प्राचीः
शताभिषेके यजमानाभिषेचने विनियोगः
सौत्रमन्त्राः
याः प्राची॑ रे॒वती॒रापः॒ स्रव॑न्ति शु॒क्राः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
या द॑क्षि॒णा रे॒वती॒रापः॒ स्रव॑न्ति शु॒क्राः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
याः प्र॒तीची॑ रे॒वती॒रापः॒ स्रव॑न्ति शु॒क्राः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
या उदी॑ची रे॒वती॒रापः॒ स्रव॑न्ति शु॒क्राः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥ 
या ऊ॒र्ध्वो रे॒वती॒रापः॒ स्रव॑न्ति शु॒क्राः। 
ता म॒ आपः॑ शि॒वाः स॑न्तु॒ दुष्कृ॑तं॒ प्रव॑हन्तु मे॥
दिगुपस्थानमन्त्राः
तै॰आ॰ २.२०
नमः॒ प्राच्यै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नमो दक्षि॑णायै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नमः॒ प्रती᳚च्यै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नम॒ उदी᳚च्यै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नम॑ ऊ॒र्ध्वायै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नमोऽध॑रायै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नमो॑ऽवान्त॒रायै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ नमो गङ्गायमुनयोर्मध्ये ये॑ वस॒न्ति॒ ते मे प्रसन्नात्मानश्चिरं जीवितं व॑र्धय॒न्ति॒ नमो गङ्गायमुनयोर्मुनि॑भ्यश्च॒ नमो॒ नमो गङ्गायमुनयोर्मुनि॑भ्यश्च॒ नमः॑॥ 

शान्तिपञ्चकम्
शं नो॑ मि॒त्रः शं वरु॑णः। 
शं नो॑ भवत्वर्य॒मा। 
शं न॒ इन्द्रो॒ बृह॒स्पतिः॑। 
शं नो॒ विष्णु॑रुरुक्र॒मः। 
नमो॒ ब्रह्म॑णे। 
नम॑स्ते वायो। 
त्वमे॒व प्र॒त्यक्षं॒ ब्रह्मा॑सि। 
त्वमे॒व प्र॒त्यक्षं॒ ब्रह्म॑ वदिष्यामि। 
ऋ॒तं व॑दिष्यामि। 
स॒त्यं व॑दिष्यामि। 
तन्माम॑वतु। 
तद्व॒क्तार॑मवतु। 
अव॑तु॒ माम्। 
अव॑तु व॒क्तार᳚म्। 
ॐ शान्तिः॒ शान्तिः॒ शान्तिः॑॥
शं नो॑ मि॒त्रः शं वरु॑णः। 
शं नो॑ भवत्वर्य॒मा। 
शं न॒ इन्द्रो॒ बृह॒स्पतिः॑। 
शं नो॒ विष्णु॑रुरुक्र॒मः। 
नमो॒ ब्रह्म॑णे। 
नम॑स्ते वायो। 
त्वमे॒व प्र॒त्यक्षं॒ ब्रह्मा॑सि। 
त्वामे॒व प्र॒त्यक्षं॒ ब्रह्मावा॑दिषम्। 
ऋ॒तम॑वादिषम्। 
स॒त्यम॑वादिषम्। 
तन्मामा॑वीत्। 
तद्व॒क्तार॑मावीत्। 
आवी॒न्माम्। 
आवी᳚द्व॒क्तार᳚म्। 
ॐ शान्तिः॒ शान्तिः॒ शान्तिः॑॥
स॒ह ना॑ववतु। 
स॒ह नौ॑ भुनक्तु। 
स॒ह वी॒र्यं॑ करवावहै। 
ते॒ज॒स्विना॒वधी॑तमस्तु॒ मा वि॑द्विषा॒वहै᳚। 
ॐ शान्तिः॒ शान्तिः॒ शान्तिः॑॥
तै॰आ॰ ४.१
नमो॑ वा॒चे या चो॑दि॒ता या चानु॑दिता॒ तस्यै॑ वा॒चे नमो॒ नमो॑ वा॒चे नमो॑ वा॒चस्पत॑ये॒ नम॒ ऋषि॑भ्यो मन्त्र॒कृद्भ्यो॒ मन्त्र॑पतिभ्यो॒ मा मामृष॑यो मन्त्र॒कृतो॑ मन्त्र॒पत॑यः॒ परा॑दु॒र्माऽहमृषी᳚न् मन्त्र॒कृतो॑ मन्त्र॒पती॒न् परा॑दां वैश्वदे॒वीं वाच॑मुद्यासँ शि॒वामद॑स्तां॒ जुष्टां᳚ दे॒वेभ्यः॒ शर्म॑ मे॒ द्यौः शर्म॑ पृथि॒वी शर्म॒ विश्व॑मि॒दं जग॑त्।
शर्म॑ च॒न्द्रश्च॒ सूर्य॑श्च॒ शर्म॑ ब्रह्मप्रजाप॒ती। 
भू॒तं व॑दिष्ये॒ भुव॑नं वदिष्ये॒ तेजो॑ वदिष्ये॒ यशो॑ वदिष्ये॒ तपो॑ वदिष्ये॒ ब्रह्म॑ वदिष्ये स॒त्यं व॑दिष्ये॒ तस्मा॑ अ॒हमि॒दमु॑प॒स्तर॑ण॒मुप॑स्तृण उप॒स्तर॑णं मे प्र॒जायै॑ पशू॒नां भू॑यादुप॒स्तर॑णम॒हं प्र॒जायै॑ पशू॒नां भू॑यास॒ प्राणा॑पानौ मृ॒त्योर्मा॑ पात॒ प्राणा॑पानौ॒ मा मा॑ हासिष्ट॒ मधु॑ मनिष्ये॒ मधु॑ जनिष्ये॒ मधु॑ वक्ष्यामि॒ मधु॑ वदिष्यामि॒ मधु॑मतीं दे॒वेभ्यो॒ वाच॑मुद्यासँ शुश्रू॒षेण्यां᳚ मनु॒ष्ये᳚भ्य॒स्तं मा॑ दे॒वा अ॑वन्तु शो॒भायै॑ पि॒तरोऽनु॑मदन्तु। 
ॐ शान्तिः॒ शान्तिः॒ शान्तिः॑।
तच्छं॒ योरावृ॑णीमहे। 
गा॒तुं य॒ज्ञाय॑। 
गा॒तुं य॒ज्ञप॑तये। 
दैवी᳚ स्व॒स्तिर॑स्तु नः। 
स्व॒स्तिर्मानु॑षेभ्यः। 
ऊ॒र्ध्वं जि॑गातु भेष॒जम्। 
शं नो॑ अस्तु द्वि॒पदे᳚। 
शं चतु॑ष्पदे। 
ॐ शान्तिः॒ शान्तिः॒ शान्तिः॑॥
घोषशान्तिः
तै॰स॰ ४.४२
शं नो॒ वातः॑ पवतां मात॒रिश्वा॒ शं न॑स्तपतु॒ सूर्यः॑। 
अहा॑नि॒ शं भ॑वन्तु नः॒ शँ रात्रिः॒ प्रति॑धीयताम्॥ 
शमु॒षा नो॒ व्यु॑च्छतु॒ शमा॑दि॒त्य उदे॑तु नः। 
शि॒वा नः॒ शन्त॑मा भव सुमृडी॒का सर॑स्वति। 
मा ते॒ व्यो॑म सं॒दृशि॑॥ 
इडा॑यै॒ वास्त्व॑सि वास्तु॒मद्वा᳚स्तु॒मन्तो॑ भूयास्म॒ मा वास्तो᳚श्छित् स्म ह्यवा॒स्तुः स भू॑या॒द्यो᳚ऽस्मान् द्वेष्टि॒ यं च॑ व॒यं द्वि॒ष्मः॥ 
प्र॒ति॒ष्ठाऽसि॑ प्रति॒ष्ठाव॑न्तो भूयास्म॒ मा प्र॑ति॒ष्ठाया᳚श्छित् स्म ह्यप्रति॒ष्ठः स भू॑या॒द् यो᳚ऽस्मान् द्वेष्टि॒ यं च॑ व॒यं द्वि॒ष्मः॥ 
आ वा॑त वाहि भेष॒जं वि वा॑त वाहि॒ यद्रपः॑। 
त्वँ हि वि॒श्वभे॑षजो दे॒वानां᳚ दू॒त ईय॑से॥ 
द्वावि॒मौ वातौ॑ वात॒ आसिन्धो॒राप॑रा॒वतः॑। 

दक्षं॑ मे अ॒न्य आ॒वातु॒ परा॒ऽन्यो वा॑तु॒ यद्रपः॑॥ 
यद॒दो वा॑त ते गृ॒हे॑ऽमृत॑स्य नि॒धिर्हि॒तः। 
ततो॑ नो देहि जी॒वसे॒ ततो॑ नो धेहि भेष॒जम्। 
ततो॑ नो॒ मह॒ आव॑ह॒ वात॒ आवा॑तु भेष॒जम्॥ 
शं॒भूर्म॑यो॒भूर्नो॑ हृ॒दे प्र ण॒ आयूँ॑षि तारिषत्। 
इन्द्र॑स्य गृ॒हो॑ऽसि॒ तं त्वा॒ प्रप॑द्ये॒ सगुः॒ साश्वः॑। 
स॒ह यन्मे॒ अस्ति॒ तेन॑॥ 
भूः प्रप॑द्ये॒ भुवः॒ प्रप॑द्ये॒ सुवः॒ प्रप॑द्ये॒ भूर्भुवः॒ सुवः॒ पप॑द्ये वा॒युं प्रप॒द्येऽना᳚र्तां दे॒वतां॒ प्रप॒द्येऽश्मा॑नमाख॒णं प्रप॑द्ये प्र॒जाप॑तेर्ब्रह्मको॒शं ब्रह्म॒ प्रप॑द्य॒ ॐ प्रप॑द्ये॥ 

अ॒न्तरि॑क्षं म उ॒र्व॑न्तरं॑ बृ॒हद॒ग्नयः॒ पर्व॑ताश्च॒ यया॒ वातः॑ स्व॒स्त्या स्व॑स्ति॒ मां तया᳚ स्व॒स्त्या स्व॑स्ति॒ मान॑सानि॥ 
प्राणा॑पानौ मृ॒त्योर्मा॑ पातं॒ प्राणा॑पानौ॒ मा मा॑ हासिष्टं॒ मयि॑ मे॒धां मयि॑ प्र॒जां मय्य॒ग्निस्तेजो॑ दधातु॒ मयि॑ मे॒धां मयि॑ प्र॒जां मयीन्द्र॑ इन्द्रि॒यं द॑धातु॒ मयि॑ मे॒धां मयि॑ प्र॒जां मयि॒ सूर्यो॒ भ्राजो॑ दधातु॥ 

द्यु॒भिर॒क्तुभिः॒ परि॑पातम॒स्मानरि॑ष्टेभिरश्विना॒ सौभ॑गेभिः। 
तन्नो॑ मि॒त्रो वरु॑णो मामहन्ता॒मदि॑तिः॒ सिन्धुः॑ पृथि॒वी उ॒त द्यौः॥ 
कया॑ नश्चि॒त्र आभु॑वदू॒ती स॒दावृ॑धः॒ सखा᳚। 
कया॒ शचि॑ष्ठया वृ॒ता॥ 
कस्त्वा॑ स॒त्यो मदा॑नां॒ मँहि॑ष्ठो मत्स॒दन्ध॑सः। 
दृ॒ढाचि॑दा॒रुजे॒ वसु॑॥ 
अ॒भी षु णः॒ सखी॑नामवि॒ता ज॑रितॄ॒णाम्। 
श॒तं भ॑वास्यू॒तिभिः॑॥ 
वयः॑ सुप॒र्णा उप॑सेदु॒रिन्द्रं॑ प्रि॒यमे॑धा॒ ऋष॑यो॒ नाध॑मानाः। 
अप॑ ध्वा॒न्तमू᳚र्णु॒हि पू॒र्धि चक्षु॑र्मु॒मुग्ध्य॑स्मान्नि॒धये॑व ब॒द्धान्॥ 

शं नो॑ दे॒वीर॒भि॑ष्टय॒ आपो॑ भवन्तु पी॒तये᳚। 
शं योर॒भिस्र॑वन्तु नः॥ 
ईशा॑ना॒ वार्या॑णां॒ क्षय॑न्तीश्चर्षणी॒नाम्। 
अ॒पो या॑चामि भेष॒जम्॥ 
सु॒मि॒त्रा न॒ आप॒ ओष॑धयः सन्तु दुर्मि॒त्रास्तस्मै॑ भूयासु॒र्यो᳚ऽस्मान् द्वेष्टि॒ यं च॑ व॒यं द्वि॒ष्मः॥ 

आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन। 
म॒हे रणा॑य॒ चक्ष॑से॥ 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑॥ 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥ 

पृ॒थि॒वी शा॒न्ता साऽग्निना॑ शा॒न्ता सा मे॑ शा॒न्ता शुचँ॑ शमयतु। 
अ॒न्तरि॑क्षँ शा॒न्तं तद्वा॒युना॑ शा॒न्तं तन्मे॑ शा॒न्तँ शुचँ॑ शमयतु। 
द्यौः शा॒न्ता साऽदि॒त्येन॑ श॒न्ता सा मे॑ शा॒न्ता शुचँ॑ शमयतु॥ 

पृ॒थि॒वी शान्ति॑र॒न्तरि॑क्षँ॒ शान्ति॒र्द्यौः शान्ति॒र्दिशः॒ शान्ति॑रवान्तरदि॒शाः शान्ति॑र॒ग्निः शान्ति॑र्वा॒युः शान्ति॑रादि॒त्यः शान्ति॑श्च॒न्द्रमाः॒ शान्ति॒र्नक्ष॑त्राणि॒ शान्ति॒रापः॒ शान्ति॒रोष॑धयः॒ शान्ति॒र्वन॒स्पत॑यः॒ शान्ति॒र्गौः शान्ति॑र॒जा शान्ति॒रश्वः॒ शान्तिः॒ पुरु॑षः॒ शान्ति॒र्ब्रह्म॒ शान्ति॑र्ब्राह्म॒णः शान्तिः॒ शान्ति॑रे॒व शान्तिः॒ शान्ति॑र्मे अस्तु॒ शान्तिः॑॥ 
तया॒ऽहँ शा॒न्त्या स॑र्वशा॒न्त्या मह्यं॑ द्वि॒पदे॒ चतु॑ष्पदे च॒ शान्तिं॑ करोमि॒ शान्ति॑र्मे अस्तु॒ शान्तिः॑॥ 

एह॒ श्रीश्च॒ ह्रीश्च॒ धृति॑श्च॒ तपो॑ मे॒धा प्र॑ति॒ष्ठा श्र॒द्धा स॒त्यं धर्म॑श्चै॒तानि॒ मोत्ति॑ष्ठन्त॒मनूत्ति॑ष्ठन्त॒ मा मा॒ꣴ श्रीश्च॒ ह्रीश्च॒ धृति॑श्च॒ तपो॑ मे॒धा प्र॑ति॒ष्ठा श्र॒द्धा स॒त्यं धर्म॑श्चै॒तानि॑ मा॒ मा हा॑सिषुः॥ 
उदायु॑षा स्वा॒युषोदोष॑धीनाँ॒ रसे॒नोत्प॒र्जन्य॑स्य॒ शुष्मे॒णोद॑स्थाम॒मृताँ॒ अनु॑॥ 

तच्चक्षु॑र्दे॒वहि॑तं पु॒रस्ता᳚च्छु॒क्रमु॒च्चर॑त्। 
पश्ये॑म श॒रदः॑ श॒तं जीवे॑म श॒रदः॑ श॒तं नन्दा॑म श॒रदः॑ श॒तं मोदा॑म श॒रदः॑ श॒तं भवा॑म श॒रदः॑ श॒तँ शृ॒णवा॑म श॒रदः॑ श॒तं प्रब्र॑वाम श॒रदः॑ श॒तमजी॑ताः स्याम श॒रदः॑ श॒तं ज्योक् च॒ सूर्यं॑ दृ॒शे॥ 
य उद॑गान्मह॒तोऽर्णवा᳚द् वि॒भ्राज॑मानः सरि॒रस्य॒ मध्या॒त् स मा॑ वृष॒भो लो॑हिता॒क्षः सूर्यो॑ विप॒श्चिन्मन॑सा पुनातु॥ 

ब्रह्म॑णः॒ श्चोत॑न्यसि॒ ब्रह्म॑ण आ॒णी स्थो॒ ब्रह्म॑ण आ॒वप॑नमसि धारि॒तेयं पृ॑थि॒वी ब्रह्म॑णा म॒ही धा॑रि॒तमे॑नेन म॒हद॒न्तरि॑क्षं॒ दिवं॑ दाधार पृथि॒वीँ सदे॑वां॒ यद॒हं वेद॒ तद॒हं धा॑रयाणि॒ मा मद्वेदोऽधि॒ विस्र॑सत्॥ 
मे॒धा॒म॒नी॒षे माऽवि॑शताँ स॒मीची॑ भू॒तस्य॒ भव्य॒स्याव॑रुद्ध्यै॒ सर्व॒मायु॑रयाणि॒ सर्व॒मायु॑रयाणि॥ 
आ॒भिर्गी॒र्भिर्यदतो॑ न ऊ॒नमाप्या॑यय हरिवो॒ वर्ध॑मानः। 
य॒दा स्तो॒तृभ्यो॒ महि॑ गो॒त्रा रु॒जासि॑ भूयिष्ठ॒भाजो॒ अध॑ ते स्याम। 
ब्रह्म॒ प्रावा॑दिष्म॒ तन्नो॒ मा हा॑सीत्॥ 
ॐ शान्तिः॒ शान्तिः॒ शान्तिः॑॥
साम्राज्यसूक्तम्
तै॰ब्रा॰ २.६.५
मि॒त्रो॑ऽसि॒ वरु॑णोऽसि। 
सम॒हं विश्वै᳚र्दे॒वैः। 
क्ष॒त्रस्य॒ नाभि॑रसि। 
क्ष॒त्रस्य॒ योनि॑रसि। 
स्यो॒ना माऽसी॑द। 
सु॒षदा॒ माऽसी॑द। 
मा त्वा॑ हिसीत्। 
मा मा॑ हिसीत्। 
निष॑साद धृ॒तव्र॑तो॒ वरु॑णः। 
प॒स्त्या᳚स्वा॥
साम्रा᳚ज्याय सु॒क्रतुः॑। 
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्बा॒हुभ्या᳚म्। 
पू॒ष्णो हस्ता᳚भ्याम्। 
अ॒श्विनो॒र्भैष॑ज्येन। 
तेज॑से ब्रह्मवर्च॒साया॒भिषि॑ञ्चामि। 
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्बा॒हुभ्या᳚म्। 
पू॒ष्णो हस्ता᳚भ्याम्। 
सर॑स्वत्यै॒ भैष॑ज्येन॥
वी॒र्या॑या॒न्नाद्या॑या॒भिषि॑ञ्चामि। 
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्ब॒हुभ्या᳚म्। 
पू॒ष्णो हस्ता᳚भ्याम्। 
इन्द्र॑स्येन्द्रि॒येण॑। 
श्रि॒यै यश॑से॒ बला॑या॒भिषि॑ञ्चामि।
तै॰सं॰ १.७.१०
अ॒र्य॒मणं॒ बृह॒स्पति॒मिन्द्रं॒ दाना॑य चोदय। 
वाचं॒ विष्णु॒ सर॑स्वती सवि॒तारं॑ च वा॒जिनम्᳚। 
सोमँ॒ राजा॑न॒ वरु॑णम॒ग्निम॒न्वार॑भामहे। 
आ॒दि॒त्यान् विष्णुँ॒ सूर्यं॑ ब्र॒ह्माणं॑ च॒ बृह॒स्पति᳚म्। 
दे॒वस्य॑ त्वा सवि॒तुः प्र॑स॒वे᳚ऽश्विनो᳚र्बा॒हुभ्यां᳚ पू॒ष्णो हस्ता᳚भ्याँ॒ सर॑स्वत्यै वा॒चो य॒न्तुर्य॒न्त्रेणा॒ग्नेस्त्वा॒ साम्रा᳚ज्येना॒भिषि॑ञ्चा॒मीन्द्र॑स्य॒ बृह॒स्पते᳚स्त्वा॒ साम्रा᳚ज्येना॒भिषि॑ञ्चामि॥
तै॰सं॰ ५.५.९
दे॒वास्त्वेन्द्र॑ज्येष्ठा॒ वरु॑णराजानो॒ऽधस्ता᳚च्चो॒परि॑ष्टाच्च पान्तु॒ न वा ए॒तेन॑ पू॒तो न मेध्यो॒ न प्रोक्षि॑तो॒ यदे॑न॒मतः॑ प्रा॒चीनं॑ प्रो॒क्षति॒ यत्  संचि॑त॒माज्ये॑न प्रो॒क्षति॒ तेन॑ पू॒तस्तेन॒ मेध्य॒स्तेन॒ प्रोक्षि॑तः॥
तै॰ब्रा॰ २.७.१५.५
वस॑वस्त्वा पु॒रस्ता॑द॒भिषि॑ञ्चन्तु गाय॒त्रेण॒ छन्द॑सा। 
रु॒द्रास्त्वा॑ दक्षिण॒तो॑ऽभिषि॑ञ्चन्तु॒ त्रैष्टु॑भेन॒ छन्द॑सा। 
आ॒दि॒त्यास्त्वा॑ प॒श्चाद॒भिषि॑ञ्चन्तु॒ जाग॑तेन॒ छन्द॑सा। 
विश्वे᳚ त्वा दे॒वा उ॑त्तर॒तो॑ऽभिषि॑ञ्च॒न्त्वानु॑ष्टुभेन॒ छन्द॑सा। 
बृह॒स्पति॑स्त्वो॒परि॑ष्टाद॒भिषि॑ञ्चतु॒ पाङ्क्ते॑न॒ छन्द॑सा॥
तै॰ब्रा॰ २.८.६
इ॒मा रु॒द्राय॑ स्थि॒रध॑न्वने॒ गिरः॑। 
क्षि॒प्रेष॑वे दे॒वाय॑ स्व॒धाम्ने᳚। 
अषा॑ढाय॒ सह॑मानाय मी॒ढुषे᳚। 
ति॒ग्मायु॑धाय भरता शृ॒णोत॑न। 
त्वा द॑त्तेभी रुद्र॒ शन्त॑मेभिः। 
श॒त हि मा॑ अशीय भेष॒जेभिः॑। 
व्य॑स्मद्द्वे॒षो॑ वित॒रं व्यहः॑। 
व्यमी॑वाꣴश्चातयस्वा॒ विषू॑चीः॥
  अर्ह॑न् बिभर्षि॒ साय॑कानि॒ धन्व॑। 
अर्ह॑न्नि॒ष्कं य॑ज॒तं वि॒श्वरू॑पम्। 
अर्ह॑न्नि॒दं द॑यसे॒ विश्व॒मब्भु॑वम्। 
न वा ओजी॑यो रुद्र॒ त्वद॑स्ति॥ 
मान॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा नो॒ अश्वे॑षु रीरिषः। 
वी॒रान्मा नो॑ रुद्र भामि॒तो ऽव॑धीर्ह॒विष्म॑न्तो॒ नम॑सा विधेम ते॥
आ ते॑ पितर्मरुता सु॒म्नमे॑तु। 
मा नः॒ सूर्य॑स्य सं॒दृशो॑ युयोथाः। 
अ॒भि नो॑ वी॒रो अर्व॑ति क्षमेत। 
प्रजा॑येमहि रुद्र प्र॒जाभिः॑। 
ए॒वा ब॑भ्रो वृषभ चेकितान। 
यथा॑ देव॒ न हृ॑णी॒षे न हसि॑। 
हा॒व॒न॒श्रूर्नो॑ रुद्रे॒ह बो॑धि। 
बृ॒हद्व॑देम वि॒दथे॑ सु॒वीराः᳚। 

  परि॑ णो रु॒द्रस्य॑ हे॒तिः स्तु॒हि श्रु॒तम्। 
मीढु॑ष्ट॒मार्ह॑न् बिभर्षि। 
त्वम॑ग्ने रु॒द्र आ वो॒ राजा॑नम्॥
रुद्रप्रार्थनमन्त्राः
तमु॑ष्टुहि॒ यः स्वि॒षुः सु॒धन्वा॒ यो विश्व॑स्य॒ क्षय॑ति भेष॒जस्य॑। 
यक्ष्वा᳚म॒हे सौ᳚मन॒साय॑ रु॒द्रं नमो᳚भिर्दे॒वमसु॑रं दुवस्य॥ 
अ॒यं मे॒ हस्तो॒ भग॑वान॒यं मे॒ भग॑वत्तरः। 
अ॒यं मे᳚ वि॒श्वभे᳚षजो॒ऽयँ शि॒वाभि॑मर्शनः॥ 
ये ते॑ स॒हस्र॑म॒युत॒ पाशा॒ मृत्यो॒ मर्त्या॑य॒ हन्त॑वे। 
तान् य॒ज्ञस्य॑ मा॒यया॒ सर्वा॒नव॑ यजामहे। 
मृ॒त्यवे॒ स्वाहा॑ मृ॒त्यवे॒ स्वाहा᳚॥ 
ॐ नमो भगवते रुद्राय विष्णवे मृत्यु॑र्मे पा॒हि। 
प्राणानां ग्रन्थिरसि रुद्रो मा॑ विशा॒न्तकः। 
तेनान्नेना᳚प्याय॒स्व। 
स॒दा॒शि॒वोम्॥
काम्यजप्यमन्त्राः
ऋ॰सं॰ १.५२.१
त्यं सु मे॒षं म॑हया स्व॒र्विदं॑ श॒तं यस्य॑ सु॒भ्वः॑ सा॒कमीर॑ते। 
अत्यं॒ न वाजं᳚ हवन॒स्यदं॒ रथ॒मेन्द्रं॑ ववृत्या॒मव॑से सुवृ॒क्तिभिः॑॥ 
स पर्व॑तो॒ न ध॒रुणे॒ष्वच्यु॑तः स॒हस्र॑मूति॒स्तवि॑षीषु वावृधे। 
इन्द्रो॒ यद्वृ॒त्रमव॑धीन्नदी॒वृत॑मु॒ब्जन्नर्णां᳚सि॒ जर्हृ॑षाणो॒ अन्ध॑सा॥ 
स हि द्व॒रो द्व॒रिषु॑ व॒व्र ऊध॑नि च॒न्द्रबु॑ध्नो॒ मद॑वृद्धो मनी॒षिभिः॑। 
इन्द्रं॒ तम॑ह्वे स्वप॒स्य॑या धि॒या मंहि॑ष्ठरातिं॒ स हि पप्रि॒रन्ध॑सः॥ 
आ यं पृ॒णन्ति॑ दि॒वि सद्म॑बर्हिषः समु॒द्रं न सु॒भ्वः स्वा अ॒भिष्ट॑यः। 
तं वृ॑त्र॒हत्ये॒ अनु॑ तस्थुरू॒तयः॒ शुष्मा॒ इन्द्र॑मवा॒ता अह्रु॑तप्सवः॥ 

ऋ॰सं॰ १०.३४.५
यदा॒दीध्ये॒ न द॑विषाण्येभिः परा॒यद्भ्योऽव॑ हीये॒ सखि॑भ्यः। 
न्यु॑प्ताश्च ब॒भ्रवो॒ वाच॒मक्र॑तँ॒ एमीदे॑षां निष्कृ॒तं जा॒रिणी॑व॥
ऋ॰सं॰ ५.४२.११
तमु॑ ष्टुहि॒ यः स्वि॒षुः सु॒धन्वा॒ यो विश्व॑स्य॒ क्षयति॑ भेष॒जस्य॑। 
यक्ष्वा᳚ म॒हे सौ᳚मन॒साय॑ रु॒द्रं नमो᳚भिर्दे॒वमसु॑रं दुवस्य॥
ऋ॰सं॰ १०.६०.१२
अ॒यं मे॒ हस्तो॒ भग॑वान॒यं मे॒ भग॑वत्तरः। 
अयं मे᳚ वि॒श्वभे᳚षजो॒ऽयं शि॒वाभि॑मर्शनः॥
मृग्यम्
वै॒स्वा॒न॒रो अजी᳚जनद॒ग्निर्नो॒ नव्य॑सीं म॒निम्। 
क्ष्म॒या वृ॑धा॒न ओज॑सा॥
ऋ॰सं॰ ८.३०.४
ये दे᳚वास इ॒ह स्थन॒ विश्वे᳚ वैश्वान॒रा उ॒त। 
अ॒स्मभ्यं॒ शर्म॑ स॒प्रथो॒ गवेऽश्वा᳚य यच्छत॥
ऋ॰सं॰ १०.७१.२
सक्तु॑मिव॒ तित॑उना पु॒नन्तो॒ यत्र॒ धीरा॒ मन॑सा॒ वाच॒मक्र॑त। 
अत्रा॒ सखा᳚यः स॒ख्यानि॑ जानते भ॒द्रैषां᳚ ल॒क्ष्मीर्निहि॒ताधि॑ वा॒चि॥

आशीर्मन्त्राः
आशीर्वचने विनियोगः
तै॰सं॰ ५.४.१२॥ 
तै॰ब्रा॰ ३.१.२॥ 
तै॰सं॰ २.४.१४॥ 
तै॰सं॰ २.३.११॥
पर्या᳚प्त्या॒ अन॑न्तरायाय॒ सर्व॑स्तोमोऽतिरा॒त्र उ॑त्त॒ममह॑र्भवति॒ सर्व॒स्याप्त्यै॒ सर्व॑स्य॒ जित्यै॒ सर्व॑मे॒व तेना᳚ऽप्नोति॒ सर्वं॑ जयति॥ 
ऋ॒ध्यास्म॑ ह॒व्यैर्नम॑सोप॒सद्य॑। 
मि॒त्रं दे॒वं मि॑त्र॒धेयं॑ नो अस्तु। 
अ॒नू॒रा॒धा॒न् ह॒विषा॑ व॒र्धय॑न्तः। 
श॒तं जी॑वेम श॒रदः॒ सवी॑राः॥ 
नवो॑नवो भवति॒ जाय॑मा॒नोऽह्नां᳚ के॒तुरु॒षसा॑मे॒त्यग्रे᳚। 
भा॒गं दे॒वेभ्यो॒ विद॑धात्या॒यन् प्रच॒न्द्रमा᳚स्तिरति दी॒र्घमायुः॑॥ 
श॒तमा॑नं भवति श॒तायुः॒ पुरु॑षः श॒तेन्द्रि॑य॒ आयु॑ष्ये॒वेन्द्रि॒ये प्रति॑तिष्ठति॥
ए॰ १.९॥ 
ए॰ १.४॥
सु॒म॒ङ्ग॒लीरि॒यं व॒धूरि॒माँ स॑मेत॒ पश्य॑त। 
सौभा᳚ग्यम॒स्यै द॒त्वा याथास्तं॒ विपरे॑तन॥ 
इ॒मां त्वमि॑न्द्रमीढ्वः सुपु॒त्राँ सु॒भगां᳚ कुरु। 
दशा᳚स्यां पु॒त्रानाधे॑हि॒ पति॑मेकाद॒शं कृ॑धि॥ 

ऋ॰सं॰ ५.२५.५॥ 
ऋ॰खि॰॥ 

अ॒ग्निस्तु॒विश्र॑वस्तमं तु॒वि ब्र᳚ह्माणमुत्त॒मम्। 
अतूर्तं᳚ श्राव॒यत्प॑तिं पु॒त्रं द॑दाति दा॒शुषे᳚॥ 
य॒शस्क॑रं॒ बल॑वन्तं प्र॒भुत्वं᳚ तमे॒व रा᳚जाऽधि॒पति᳚र्बभूव। 
सङ्की᳚र्ण नागाश्व॒पति᳚र्नराणां सुम॒ङ्गल्यं᳚ सततं दी॒र्घमायुः॑॥
ऐकमत्यसूक्तम् (ऋ॰)
ऋ॰सं॰ १०.१९१
संस॒मिद्यु॑वसे वृष॒न्नग्ने॒ विश्वा᳚न्य॒र्य आ। 
इ॒ळस्प॒दे समि॑ध्यसे॒ स नो॒ वसू॒न्या भ॑र॥ 
सं ग॑च्छध्व॒ सं व॑दध्व॒ सं वो॒ मनां᳚सि जानताम्। 
दे॒वा भा॒गं यथा॒ पूर्वे᳚ संजाना॒ना उ॒पास॑ते॥ 
स॒मा॒नो मन्त्रः॒ समि॑तिः समा॒नी स॑मा॒नं मनः॑ स॒ह चि॒त्तमे᳚षाम्। 
स॒मा॒नं मन्त्र॑म॒भि म᳚न्त्रये वः समा॒नेन॑ वो ह॒विषा᳚ जुहोमि॥ 
स॒मा॒नी व॒ आकू᳚तिः समा॒ना हृद॑यानि वः। 
स॒मा॒नम॑स्तु वो॒ मनो॒ यथा᳚ वः॒ सुस॒हास॑ति॥ 

महानारायणम्
ॐ स॒ह ना॑ववतु। 
स॒ह नौ॑ भुनक्तु। 
स॒ह वी॒र्यं॑ करवावहै। 
ते॒ज॒स्वि ना॒वधी॑तमस्तु॒ मा वि॑द्विषा॒वहै᳚। 
ॐ शान्तिः॒ शान्तिः॒ शान्तिः॑॥
अम्भस्य पारे
अम्भ॑स्य पा॒रे भुव॑नस्य॒ मध्ये॒ नाक॑स्य पृ॒ष्ठे म॑ह॒तो मही॑यान्। 
शु॒क्रेण॒ ज्योतीँ॑षि समनु॒ प्रवि॑ष्टः प्र॒जाप॑तिश्चरति॒ गर्भे॑ अ॒न्तः॥ 
यस्मि॑न्नि॒दँ सं च॒ वि चै॑ति॒ सर्वं॒ यस्मि॑न् दे॒वा अधि॒ विश्वे॑ निषे॒दुः। 
तदे॒व भू॒तं तदु॒ भव्य॑मा इ॒दं तद॒क्षरे॑ पर॒मे व्यो॑मन्॥ 
येना॑ऽवृ॒तं खं च॒ दिवं॑ म॒हीं च॒ येना॑दि॒त्यस्तप॑ति॒ तेज॑सा॒ भ्राज॑सा च। 
यम॒न्तः स॑मु॒द्रे क॒वयो॒ वय॑न्ति॒ यद॒क्षरे॑ पर॒मे प्र॒जाः॥ 
यतः॑ प्रसू॒ता ज॒गतः॑ प्रसूती॒ तोये॑न जी॒वान् व्यच॑सर्ज॒ भूम्या᳚म्। 
यदोष॑धीभिः पु॒रुषा᳚न् प॒शूꣴश्च॒ विवे॑श भू॒तानि॑ चराच॒राणि॑॥ 
अतः॑ परं॒ नान्य॒दणी॑यसँ हि॒ परा᳚त्परं॒ यन्मह॑तो म॒हान्त᳚म्। 
यदे॑कम॒व्यक्त॒मन॑न्तरूपं॒ विश्वं॑ पुरा॒णं तम॑सः॒ पर॑स्तात्॥ 

तदे॒वर्तं तदु॑ स॒त्यमा॑हु॒स्तदे॒व ब्रह्म॑ पर॒मं क॑वी॒नाम्। 
इ॒ष्टा॒पू॒र्तं ब॑हु॒धा जा॒तं जाय॑मानं वि॒श्वं बि॑भर्ति॒ भुव॑नस्य॒ नाभिः॑॥ 
तदे॒वाग्निस्तद्वा॒युस्तत्सूर्य॒स्तदु॑ च॒न्द्रमाः᳚। 
तदे॒व शु॒क्रम॒मृतं॒ तद्ब्रह्म॒ तदापः॒ स प्र॒जाप॑तिः॥ 
सर्वे॑ निमे॒षा ज॒ज्ञिरे॑ वि॒द्युतः॒ पुरु॑षा॒दधि॑। 
क॒ला मु॑हू॒र्ताः काष्ठा᳚श्चाहोरा॒त्राश्च॑ सर्व॒शः॥ 
अ॒र्ध॒मा॒सा मासा॑ ऋ॒तवः॑ संवत्स॒रश्च॑ कल्पन्ताम्। 
स आपः॑ प्रदु॒घे उ॒भे इ॒मे अ॒न्तरि॑क्ष॒मथो॒ सुवः॑॥ 
नैन॑मू॒र्ध्वं न ति॒र्यञ्चं॒ न मध्ये॒ परि॑जग्रभत्। 
न तस्ये॑शे॒ कश्च॒न तस्य॑ नाम म॒हद्यशः॑॥ 
न सं॒दृशे॑ तिष्ठति॒ रूप॑मस्य॒ न चक्षु॑षा पश्यति॒ कश्च॒नैन᳚म्। 
हृ॒दा म॑नी॒षा मन॑सा॒भिकॢ॑प्तो॒ य ए॑नं वि॒दुरमृ॑ता॒स्ते भ॑वन्ति॥
अ॒द्भ्यः संभू॑तो हिरण्यग॒र्भ इत्य॒ष्टौ॥
ए॒ष हि दे॒वः प्र॒दिशोऽनु॒ सर्वाः॒ पूर्वो॑ हि जा॒तः स उ॒ गर्भे॑ अ॒न्तः। 
स वि॒जाय॑मानः स जनि॒ष्यमा॑णः प्र॒त्यङ्मुखा᳚स्तिष्ठति वि॒श्वतो॑मुखः॥ 
वि॒श्वत॑श्चक्षुरु॒त वि॒श्वतो॑मुखो वि॒श्वतो॑हस्त उ॒त वि॒श्वत॑स्पात्। 
सं बा॒हुभ्यां॒ नम॑ति॒ सं पत॑त्रै॒र्द्यावा॑पृथि॒वी ज॒नय॑न्दे॒व एकः॑॥ 

वे॒नस्तत्पश्य॒न् विश्वा॒ भुव॑नानि वि॒द्वान् यत्र॒ विश्वं॒ भव॒त्येक॑नीळम्। 
यस्मि॑न्नि॒दँ सं च॒ वि चैकँ॒ स ओतः॒ प्रोत॑श्च वि॒भुः प्र॒जासु॑॥ 
प्र तद्वो॑चे अ॒मृतं॒ नु वि॒द्वान् ग॑न्ध॒र्वो नाम॒ निहि॑तं॒ गुहा॑सु। 
त्रीणि॑ प॒दा निहि॑ता॒ गुहा॑सु॒ यस्तद्वेद॑ सवि॒तुः पि॒ता स॑त्॥ 
स नो॒ बन्धु॑र्जनि॒ता स वि॑धा॒ता धामा॑नि॒ वेद॒ भुव॑नानि॒ विश्वा᳚। 
यत्र॑ दे॒वा अ॒मृत॑मानशा॒नास्तृ॒तीये॒ धामा᳚न्य॒भ्यैर॑यन्त॥ 
परि॒ द्यावा॑पृथि॒वी य॑न्ति स॒द्यः परि॑ लो॒कान् परि॒ दिशः॒ परि॒ सुवः॑। 
ऋ॒तस्य॒ तन्तुं॑ विततं वि॒चृत्य॒ तद॑पश्य॒त् तद॑भवत् प्र॒जासु॑॥ 
प॒रीत्य॑ लो॒कान् प॒रीत्य॑ भू॒तानि॑ प॒रीत्य॒ सर्वाः᳚ प्र॒दिशो॒ दिश॑श्च। 
प्र॒जाप॑तिः प्रथम॒जा ऋ॒तस्या॒ऽत्मना॒त्मान॑म॒भिसंब॑भूव॥ 
सद॑स॒स्पति॒मद्भु॑तं प्रि॒यमिन्द्र॑स्य॒ काम्य᳚म्। 
सनिं॑ मे॒धाम॑यासिषम्॥ 
उद्दी᳚प्यस्व जातवेदोऽप॒घ्नन्निरृ॑तिं॒ मम॑। 
प॒शूꣴश्च॒ मह्य॒माव॑ह॒ जीव॑नं च॒ दिशो॑ दिश॥ 
मा नो॑ हिँसीज्जातवेदो॒ गामश्वं॒ पुरु॑षं॒ जग॑त्। 
अबि॑भ्र॒दग्न॒ आग॑हि श्रि॒या मा॒ परि॑पातय॥
सर्वदेवगायत्र्यः
पुरु॑षस्य विद्म सहस्रा॒क्षस्य॑ महादे॒वस्य॑ धीमहि। 
तन्नो॑ रुद्रः प्रचो॒दया᳚त्॥ 
तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
तत्पुरु॑षाय वि॒द्महे॑ वक्रतु॒ण्डाय॑ धीमहि। 
तन्नो॑ दन्तिः प्रचो॒दया᳚त्॥ 
तत्पुरु॑षाय वि॒द्महे॑ चक्रतु॒ण्डाय॑ धीमहि। 
तन्नो॑ नन्दिः प्रचो॒दया᳚त्॥ 
तत्पुरु॑षाय वि॒द्महे॑ महासे॒नाय॑ धीमहि। 
तन्नः॑ षण्मुखः प्रचो॒दया᳚त्॥ 
तत्पुरु॑षाय वि॒द्महे॑ सुवर्णप॒क्षाय॑ धीमहि। 
तन्नो॑ गरुडः प्रचो॒दया᳚त्॥ 
वे॒दा॒त्म॒नाय॑ वि॒द्महे॑ हिरण्यग॒र्भाय॑ धीमहि। 
तन्नो᳚ ब्रह्म प्रचो॒दया᳚त्॥ 
ना॒रा॒य॒णाय॑ वि॒द्महे॑ वासुदे॒वाय॑ धीमहि। 
तन्नो॑ विष्णुः प्रचो॒दया᳚त्॥ 
व॒ज्र॒न॒खाय॑ वि॒द्महे॑ तीक्ष्णद॒ꣴष्ट्राय॑ धीमहि। 
तन्नो॑ नारसिँहः प्रचो॒दया᳚त्॥ 
भा॒स्क॒राय॑ वि॒द्महे॑ महद्युतिक॒राय॑ धीमहि। 
तन्नो॑ आदित्यः प्रचो॒दया᳚त्॥ 
वै॒श्वा॒न॒राय॑ वि॒द्महे॑ लाली॒लाय॑ धीमहि। 
तन्नो॑ अग्निः प्रचो॒दया᳚त्॥ 
का॒त्या॒य॒नाय॑ वि॒द्महे॑ कन्याकु॒मारि॑ धीमहि। 
तन्नो॑ दुर्गिः प्रचो॒दया᳚त्॥ 

दूर्वासूक्तम्
स॒ह॒स्र॒पर॑मा दे॒वी॒ श॒तमू॑ला श॒ताङ्कु॑रा। 
सर्वँ॑ हरतु॑ मे पा॒पं॒ दू॒र्वा दुः॑स्वप्न॒नाश॑नी॥ 
काण्डा᳚त्काण्डात् प्र॒रोह॑न्ती॒ परु॑षः परुषः॒ परि॑। 
ए॒वा नो॑ दूर्वे॒ प्रत॑नु स॒हस्रे॑ण श॒तेन॑ च॥ 
या श॒तेन॑ प्रत॒नोषि॑ स॒हस्रे॑ण वि॒रोह॑सि। 
तस्या᳚स्ते देवीष्टके वि॒धेम॑ ह॒विषा॑ व॒यम्॥ 
अश्व॑क्रा॒न्ते र॑थक्रा॒न्ते॒ वि॒ष्णुक्रा᳚न्ते व॒सुन्ध॑रा। 
शिरसा॑ धार॑यिष्या॒मि॒ र॒क्ष॒॒स्व मां᳚ पदे॒ पदे॥ 

मृत्तिकासूकम्
भूमिर्धेनुर्धरणी लो॑कधा॒रिणी। 
उ॒द्धृता॑ऽसि व॑राहे॒ण॒ कृ॒ष्णे॒न श॑तबा॒हुना॥ 
मृ॒त्तिके॑ हन॑ मे पा॒पं॒ य॒न्म॒या दु॑ष्कृतं॒ कृतम्। 
मृ॒त्तिके᳚ ब्रह्म॑दत्ता॒ऽसि॒ का॒श्यपे॑नाभि॒मन्त्रि॑ता। 
मृ॒त्तिके॑ देहि॑ मे पु॒ष्टिं॒ त्व॒यि स॑र्वं प्र॒तिष्ठि॑तम्॥ 
मृ॒त्तिके᳚ प्रतिष्ठि॑ते स॒र्वं॒ त॒न्मे नि॑र्णुद॒ मृत्ति॑के। 
तया॑ ह॒तेन॑ पापे॒न॒ ग॒च्छा॒मि प॑रमां॒ गतिम्॥
शत्रुजयमन्त्राः
यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 
स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 
स्व॒स्ति न॒ इन्द्रो॑ वृ॒द्धश्र॑वाः स्व॒स्ति नः॑ पू॒षा वि॒श्ववे॑दाः। 
स्व॒स्ति न॒स्तार्क्ष्यो॒ अरि॑ष्टनेमिः स्व॒स्ति नो॒ बृह॒स्पति॑र्दधातु॥ 
आपा᳚न्तमन्युस्तृ॒पल॑प्रभर्मा॒धुनिः॒ शिमी॑वा॒ञ्छरु॑माँ ऋजी॒षी। 
सोमो॒ विश्वा᳚न्यत॒सा वना॑नि॒ नार्वागिन्द्रं॑ प्रति॒माना॑नि देभुः॥ 

ब्रह्म॑ जज्ञा॒नं प्र॑थ॒मं पु॒रस्ता॒द्वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः स॒तश्च॒ योनि॒मस॑तश्च॒ विवः॑। 
स्यो॒ना पृ॑थिवि॒ भवा॑ नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚॥ 

ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियम्॥ 
श्री᳚र्मे भ॒जतु। 
अलक्ष्मी᳚र्मे न॒श्यतु। 
विष्णु॑मुखा॒ वै दे॒वाश्छन्दो॑भिरि॒माल्लो॒कान॑नपज॒य्यम॒भ्य॑जयन्। 
म॒हाँ इन्द्रो॒ वज्र॑बाहुः षोड॒शी शर्म॑ यच्छतु॥ 
स्व॒स्ति नो॑ म॒घवा॑ करोतु॒ हन्तु॑ पा॒प्मानं॒ यो᳚ऽस्मान् द्वेष्टि॑॥ 
सो॒मान॒ꣴ स्वर॑णं कृणु॒हि ब्र॑ह्मणस्पते। 
क॒क्षीव॑न्तं॒ य औ॑शि॒जम्। 
शरी॑रं यज्ञशम॒लं कुसी॑दं॒ तस्मि᳚न् सीदतु॒ यो᳚ऽस्मान् द्वेष्टि॑॥ 

चर॑णं प॒वित्रं॒ वित॑तं पुरा॒णं येन॑ पू॒तस्तर॑ति दुष्कृ॒तानि॑। 
तेन॑ प॒वित्रे॑ण शु॒द्धेन॑ पू॒ता अति॑ पा॒प्मान॒मरा॑तिं तरेम॥ 
स॒जोषा॑ इन्द्र॒ सग॑णो म॒रुद्भिः॒ सोमं॑ पिब वृत्रहञ्छूर वि॒द्वान्। 
ज॒हि शत्रूँ॒रप॒ मृधो॑ नुद॒स्वाथाभ॑यं कृणुहि वि॒श्वतो॑ नः॥ 
सु॒मि॒त्रा न॒ आप॒ ओष॑धयः सन्तु दुर्मि॒त्रास्तस्मै॑ भूयासु॒र्यो᳚ऽस्मान् द्वेष्टि॒ यं च॑ व॒यं द्वि॒ष्मः॥ 

आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन। 
म॒हे रणा॑य॒ चक्ष॑से। 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑। 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥
अघमर्षणसूक्तम्
हिर॑ण्यशृङ्गं॒ वरु॑णं॒ प्रप॑द्ये ती॒र्थं मे॑ देहि॒ याचि॑तः। 
य॒न्मया॑ भु॒क्तम॒साधू॑नां पा॒पेभ्य॑श्च प्र॒तिग्र॑हः॥ 
यन्मे॒ मन॑सा वा॒चा॒ क॒र्म॒णा वा दु॑ष्कृतं॒ कृतम्। 
तन्न॒ इन्द्रो॒ वरु॑णो॒ बृह॒स्पतिः॑ सवि॒ता च॑ पुनन्तु॒ पुनः॑ पुनः॥ 
नमो॒ऽग्नये᳚ऽप्सु॒मते॒ नम॒ इन्द्रा॑य॒ नमो॒ वरु॑णाय॒ नमो वारुण्यै॑ नमो॒ऽद्भ्यः॥ 
यद॒पां क्रू॒रं यद॑मे॒ध्यं यद॑शा॒न्तं तदप॑गच्छतात्॥ 
अ॒त्या॒श॒नाद॑तीपा॒ना॒द् य॒च्च उ॒ग्रात् प्र॑ति॒ग्रहा᳚त्। 
तन्नो॒ वरु॑णो रा॒जा॒ पा॒णिना᳚ ह्यव॒मर्श॑तु॥ 
सो॑ऽहम॑पा॒पो वि॒रजो॒ निर्मु॒क्तो मु॑क्तकि॒ल्बिषः। 
नाक॑स्य पृ॒ष्ठमारु॑ह्य॒ गच्छे॒द्ब्रह्म॑ सलो॒कताम्॥ 
यश्चा॒प्सु वरु॑णः॒ स पु॒नात्व॑घमर्ष॒णः॥ 
इ॒मं मे॑ गङ्गे यमुने सरस्वति॒ शुतु॑द्रि॒ स्तोमँ॑ सचता॒ परु॒ष्णिया। 
अ॒सि॒क्नि॒या म॑रुद्वृधे वि॒तस्त॒याऽर्जी॑कीये शृणु॒ह्या सु॒षोम॑या॥ 
ऋ॒तं च॑ स॒त्यं चा॒भी᳚द्धा॒त्तप॒सोऽध्य॑जायत। 
ततो॒ रात्रि॑रजायत॒ ततः॑ समु॒द्रो अ॑र्ण॒वः॥ 
स॒मु॒द्राद॑र्ण॒वादधि॑ संवत्स॒रो अ॑जायत। 
अ॒हो॒रा॒त्राणि॑ वि॒दध॒द्विश्व॑स्य मिष॒तो व॒शी॥ 
सू॒र्या॒च॒न्द्र॒मसौ॑ धा॒ता य॑थापू॒र्वम॑कल्पयत्। 
दिवं॑ च पृथि॒वीं चा॒न्तरि॑क्ष॒मथो॒ सुवः॑॥ 
यत्पृ॑थि॒व्याँ रजः॑ स्व॒मान्तरि॑क्षे वि॒रोद॑सी। 
इ॒माꣴस्तदा॒पो व॑रुणः पु॒नात्व॑घमर्ष॒णः॥ 
पु॒नन्तु॒ वस॑वः पु॒नातु॒ वरु॑णः पु॒नात्व॑घमर्ष॒णः। 
ए॒ष भू॒तस्य॑ म॒ध्ये भुव॑नस्य गो॒प्ता॥ 
ए॒ष पु॒ण्यकृ॑तां लो॒का॒ने॒ष मृ॒त्योर्हि॑र॒ण्मय᳚म्। 
द्यावा॑पृथि॒व्योर्हि॑र॒ण्मयँ॒ सꣴश्रि॑तँ॒ सुवः॑। 
स नः॒ सुवः॒ सँशि॑शाधि॥ 
आर्द्रं॒ ज्वल॑ति॒ ज्योति॑र॒हम॑स्मि। 
ज्योति॒र्ज्वल॑ति॒ ब्रह्मा॒हम॑स्मि। 
यो॑ऽहम॑स्मि॒ ब्रह्मा॒हम॑स्मि। 
अ॒हम॑स्मि॒ ब्रह्मा॒हम॑स्मि। 
अ॒हमे॒वाहं मां जु॑होमि॒ स्वाहा᳚॥ 
अ॒का॒र्य॒का॒र्य॑वकी॒र्णी स्ते॒नो भ्रू॑ण॒हा गु॑रुत॒ल्पगः। 
वरु॑णो॒ऽपाम॑घमर्ष॒णस्तस्मा᳚त् पा॒पात् प्रमु॑च्यते॥ 
र॒जोभूमि॑स्त्व॒माँ रोद॑यस्व॒ प्रव॑दन्ति॒ धीराः᳚॥ 
आक्रा᳚न्त्समु॒द्रः प्र॑थ॒मे विध॑र्मञ्ज॒नय॑न्प्र॒जा भुव॑नस्य॒ राजा᳚। 
वृषा॑ प॒वित्रे॒ अधि॒ सानो॒ अव्ये॑ बृ॒हत्सोमो॑ वावृधे सुवा॒न इन्दुः॑॥ 

दुर्गासूक्तम्
जा॒तवे॑दसे सुनवाम॒ सोम॑मरातीय॒तो निद॑हाति॒ वेदः॑। 
स नः॑ पर्ष॒दति॑ दु॒र्गाणि॒ विश्वा॑ ना॒वेव॒ सिन्धुं॑ दुरि॒ताऽत्य॒ग्निः॥ 
ताम॒ग्निव॑र्णां॒ तप॑सा ज्वल॒न्तीं वै॑रोच॒नीं क॑र्मफ॒लेषु॒ जुष्टा᳚म्। 
दु॒र्गां दे॒वीँ शर॑णम॒हं प्रप॑द्ये सु॒तर॑सि तरसे॒ नमः॑॥ 
अग्ने॒ त्वं पा॑रया॒ नव्यो॑ अ॒स्मान् स्व॒स्तिभि॒रति॑ दु॒र्गाणि॒ विश्वा᳚। 
पूश्च॑ पृ॒थ्वी ब॑हु॒ला न॑ उ॒र्वी भवा॑ तो॒काय॒ तन॑याय॒ शंयोः॥ 
विश्वा॑नि नो दु॒र्गहा॑ जातदेवः॒ सिन्धुं॒ न ना॒वा दु॑रि॒ताऽति॑ पर्षि। 
अग्ने॑ अत्रि॒वन्मन॑सा गृणा॒नो᳚ऽस्माकं॑ बोध्यवि॒ता त॒नूना᳚म्॥ 
पृ॒त॒ना॒जितँ॒ सह॑मानमु॒ग्रम॒ग्निँ हु॑वेम पर॒मात् स॒धस्था᳚त्। 
स नः॑ पर्ष॒दति॑ दु॒र्गाणि॒ विश्वा॒ क्षाम॑द्दे॒वो अति॑दुरि॒तात्य॒ग्निः॥ 

प्र॒त्नोषि॑ क॒मीड्यो॑ अध्व॒रेषु॑ स॒नाच्च॒ होता॒ नव्य॑श्च॒ सत्सि॑। 
स्वां चा᳚ग्ने त॒नुवं॑ पि॒प्रय॑स्वा॒स्मभ्यं॑ च॒ सौभ॑ग॒माय॑जस्व॥ 
गोभि॒र्जुष्ट॑म॒युजो॒ निषि॑क्तं॒ तवे᳚न्द्र वि॑ष्णो॒रनु॒ संच॑रेम। 
नाक॑स्य पृ॒ष्ठम॒भि सं॒वसा॑नो॒ वैष्ण॑वीं लो॒क इ॒ह मा॑दयन्ताम्॥ 

व्याहृतिहोममन्त्राः
भूरन्न॑म॒ग्नये॑ पृथि॒व्यै स्वाहा॒ भुवोऽन्नं॑ वा॒यवे॒ऽन्तरि॑क्षाय॒ स्वाहा॒ सुव॒रन्न॑मादि॒त्याय॑ दि॒वे स्वाहा॒ भूर्भुवः॒ सुव॒रन्नं॑ च॒न्द्रम॑से दि॒ग्भ्यः स्वाहा॒ नमो॑ दे॒वेभ्यः॑ स्व॒धा पि॒तृभ्यो॒ भूर्भुवः॒ सुव॒रन्न॒मोम्॥ 

भूर॒ग्नये॑ पृथि॒व्यै स्वाहा॒ भुवो॑ वा॒यवे॒ऽन्तरि॑क्षाय॒ स्वाहा॒ सुव॑रादि॒त्याय॑ दि॒वे स्वाहा॒ भुर्भुवः॒ सुव॑श्च॒न्द्रम॑से दि॒ग्भ्यः स्वाहा॒ नमो॑ दे॒वेभ्यः॑ स्व॒धा पि॒तृभ्यो॒ भूर्भुवः॒ सुव॒रग्न॒ ओम्॥ 

भूर॒ग्नये॑ च पृथि॒व्यै च॑ मह॒ते च॒ स्वाहा॒ भुवो॑ वा॒यवे॑ चा॒न्तरि॑क्षाय च मह॒ते च॒ स्वाहा॒ सुव॑रादि॒त्याय॑ च दि॒वे च॑ मह॒ते च॒ स्वाहा॒ भूर्भुवः॒ सुव॑श्च॒न्द्रम॑से च॒ नक्ष॑त्रेभ्यश्च दि॒ग्भ्यश्च॑ मह॒ते च॒ स्वाहा॒ नमो॑ दे॒वेभ्यः॑ स्व॒धा पि॒तृभ्यो॒ भूर्भुवः॒ सुव॒र्मह॒रोम्॥
ज्ञानप्राप्त्यर्था होममन्त्राः
पाहि नो अग्न एन॑से स्वा॒हा। 
पाहि नो विश्ववेद॑से स्वा॒हा। 
यज्ञं पाहि विभाव॑सो स्वा॒हा। 
सर्वं पाहि शतक्र॑तो स्वा॒हा॥ 

पा॒हि नो॑ अग्न॒ एक॑या। 
पा॒ह्यु॑त द्वि॒तीय॑या। 
पा॒ह्यूर्जं॑ तृ॒तीय॑या। 
पा॒हि गी॒र्भिश्च॑त॒सृभि॑र्वसो॒ स्वाहा᳚॥ 

वेदादिस्मरणाय जपमन्त्राः
यश्छन्द॑सामृष॒भो वि॒श्वरू॑प॒श्छन्दो᳚भ्य॒श्छन्दा॑ꣴस्यावि॒वेश॑। 
सचाँ शिक्यः पुरोवाचो॑पनि॒षदिन्द्रो᳚ ज्ये॒ष्ठ इ॑न्द्रि॒याय॒ ऋषि॑भ्यो॒ नमो॑ दे॒वेभ्यः॑ स्व॒धा पि॒तृभ्यो॒ भूर्भुवः॒ सुव॒श्छन्द॒ ओम्॥
नमो॒ ब्रह्म॑णे धा॒रणं॑ मे अ॒स्त्वनि॑राकरणं धा॒रयि॑ता भूयासं॒ कर्ण॑योः श्रु॒तं मा च्यो᳚ढ्वं॒ ममा॒मुष्य॒ ओम्॥ 

तपः प्रशंसा
ऋ॒तं तपः॑ स॒त्यं तपः॑ श्रु॒तं तपः॑ शा॒न्तं तपो॒ दम॒स्तपः॒ शम॒स्तपो॒ दानं॒ तपो॒ यज्ञं॒ तपो॒ भूर्भुवः॒ सुव॒र्ब्रह्मै॒तदुपा᳚स्यै॒तत्तपः॑॥ 

यथा॑ वृ॒क्षस्य॑ सं॒पुष्पि॑तस्य दू॒राद्ग॒न्धो वा᳚त्ये॒वं पुण्य॑स्य क॒र्मणो॑ दू॒राद्ग॒न्धो वा॑ति॒ यथा॑ऽसिधा॒रां क॒र्तेऽव॑हितामव॒क्रामे॒ यद्युवे॒ युवे॒ हवा॑ वि॒ह्वयि॑ष्यामि क॒र्तं प॑तिष्या॒मीत्ये॒वम॒मृता॑दा॒त्मानं॑ जु॒गुप्से᳚त्॥ 

दहरविद्या
अ॒णोरणी॑यान्मह॒तो मही॑याना॒त्मा गुहा॑यां॒ निहि॑तोऽस्य ज॒न्तोः। 
तम॑क्रतुं पश्यति वीतशो॒को धा॒तुः प्र॒सादा᳚न्महि॒मान॑मीशम्॥ 
स॒प्त प्रा॒णाः प्र॒भव॑न्ति॒ तस्मा᳚त् स॒प्तार्चिषः॑ स॒मिधः॑ स॒प्त जि॒ह्वाः। 
स॒प्त इ॒मे लो॒का येषु॒ चर॑न्ति प्रा॒णा गु॒हाश॑या॒न्निहि॑ताः स॒प्त स॑प्त॥ 
अतः॑ समु॒द्रा गि॒रय॑श्च॒ सर्वे॒ऽस्मात् स्यन्द॑न्ते॒ सिन्ध॑वः॒ सर्व॑रूपाः। 
अत॑श्च॒ विश्वा॒ ओष॑धयो॒ रसा᳚च्च येनै॑ष भू॒तस्ति॑ष्ठत्यन्तरा॒त्मा॥ 
ब्र॒ह्मा दे॒वानां᳚ पद॒वीः क॑वी॒नामृषि॒र्विप्रा॑णां महि॒षो मृ॒गाणा᳚म्। 
श्ये॒नो गृध्रा॑णा॒ꣴ स्वधि॑ति॒र्वना॑नाँ॒ सोमः॑ प॒वित्र॒मत्ये॑ति॒ रेभ॑न्॥ 
अ॒जामेकां॒ लोहि॑तशुक्लकृ॒ष्णां ब॒ह्वीं प्र॒जां ज॒नय॑न्तीँ॒ सरू॑पाम्। 
अ॒जो ह्येको॑ जु॒षमा॑णोऽनु॒शेते॒ जहा᳚त्येनां भु॒क्तभो॑गा॒मजो᳚ऽन्यः ॥ 
हँ॒सः शु॑चि॒षद्वसु॑रन्तरिक्ष॒सद्धोता॑ वेदि॒षदति॑थिर्दुरोण॒सत्। 
नृ॒षद्व॑र॒सदृ॑त॒सद्व्यो॑म॒सद॒ब्जा गो॒जा ऋ॑त॒जा अ॑द्रि॒जा ऋ॒तं बृ॒हत्॥ 

घृतसूक्तम्
घृ॒तं मि॑मिक्षिरे घृ॒तम॑स्य॒ योनि॑र्घृ॒ते श्रि॒तो घृ॒तमु॑वस्य॒ धाम॑। 
अ॒नु॒ष्व॒धमाव॑ह मा॒दय॑स्व॒ स्वाहा॑कृतं वृषभ वक्षि ह॒व्यम्॥ 
स॒मु॒द्रादू॒र्मिर्मधु॑माँ॒ उदा॑रदुपाँ॒शुना॒ सम॑मृत॒त्वमा॑नट्। 
घृ॒तस्य॒ नाम॒ गुह्यं॒ यदस्ति॑ जि॒ह्वा दे॒वाना॑म॒मृत॑स्य॒ नाभिः॑॥ 
व॒यं नाम॒ प्रब्र॑वामा घृ॒तेना॒स्मिन् य॒ज्ञे धा॑रयामा॒ नमो॑भिः। 
उप॑ ब्र॒ह्मा शृ॑णवच्छ॒स्यमा॑नं॒ चतुः॑शृङ्गोऽवमीद्गौ॒र ए॒तत्॥ 
च॒त्वारि॒ शृङ्गा॒ त्रयो॑ अस्य॒ पादा॒ द्वे शी॒र्षे स॒प्त हस्ता॑सो अ॒स्य। 
त्रिधा॑ ब॒द्धो वृ॑ष॒भो रो॑रवीति म॒हो दे॒वो मर्त्याँ॒ आवि॑वेश॥ 
त्रिधा॑ हि॒तं प॒णिभि॑र्गु॒ह्यमा॑नं॒ गवि॑ दे॒वासो॑ घृत॒मन्व॑विन्दन्। 
इन्द्र॒ एकँ॒ सूर्य॒ एकं॑ जजान वे॒नादेक॑ꣴ स्व॒धया॒ निष्ट॑तक्षुः॥ 

यो दे॒वानां᳚ प्रथ॒मं पु॒रस्ता॒द्विश्वा॒धियो॑ रु॒द्रो म॒हर्षिः॑। 
हि॒र॒ण्य॒ग॒र्भं प॑श्यत॒ जाय॑मानँ॒ स नो॑ दे॒वः शु॒भया॒ स्मृत्या॒ संयु॑नक्तु॥ 
यस्मा॒त्परं॒ नाप॑र॒मस्ति॒ किञ्चि॒त् यस्मा॒न्नाणी॑यो॒ न ज्यायो᳚ऽस्ति॒ कश्चि॑त्। 
वृ॒क्ष इ॑व स्तब्धो दि॒वि ति॑ष्ठ॒त्येक॒स्तेने॒दं पू॒र्णं पुरु॑षेण॒ सर्व᳚म्॥ 

संन्याससूक्तम्
न कर्म॑णा न प्र॒जया॒ धने॑न॒ त्यागे॑नैके अमृत॒त्वमा॑न॒शुः। 
परे॑ण॒ नाकं॒ निहि॑तं॒ गुहा॑यां वि॒भ्राज॑दे॒तद्यत॑यो वि॒शन्ति॑॥ 
वे॒दा॒न्त॒वि॒ज्ञान॒सुनि॑श्चिता॒र्थाः संन्या॑सयो॒गाद्यत॑यः शुद्ध॒सत्त्वाः᳚। 
ते ब्र॑ह्मलो॒के तु॒ परा᳚न्तकाले॒ परा॑मृता॒त् परि॑मुच्यन्ति॒ सर्वे᳚॥ 
द॒ह्रं॒ वि॒पा॒पं प॒रमे᳚श्मभूतं॒ यत्पु॑ण्डरी॒कं पु॒रम॑ध्यस॒ꣴस्थम्। 
त॒त्रा॒पि॒ द॒ह्रं ग॒गनं॑ विशोक॒स्तस्मि॑न् यद॒न्तस्तदुपा॑सित॒व्यम्॥ 
यो वेदादौ स्व॑रः प्रो॒क्तो॒ वे॒दान्ते॑ च प्र॒तिष्ठि॑तः। 
तस्य॑ प्र॒कृति॑लीन॒स्य॒ यः॒ परः॑ स म॒हेश्व॑रः॥
नारायणसूक्तम्
  स॒ह॒स्र॒शीर्षं दे॒वं॒ वि॒श्वाक्षं॑ वि॒श्वशं॑भुवम्। 
विश्वं॑ ना॒राय॑णं दे॒व॒म॒क्षरं॑ पर॒मं प॒दम्। 
वि॒श्वतः॒ पर॑मान्नि॒त्यं॒ वि॒श्वं ना॑राय॒णँ ह॑रिम्। 
विश्व॑मे॒वेद पुरु॑ष॒स्तद् विश्व॒मुप॑जीवति। 
पतिं॒ विश्व॑स्या॒त्मेश्व॑रँ॒ शाश्व॑तँ शि॒वम॑च्युतम्। 
ना॒राय॒णं म॑हाज्ञे॒यं॒ वि॒श्वात्मा॑नं प॒राय॑णम्। 
ना॒राय॒ण प॑रो ज्यो॒ति॒रा॒त्मा ना॑राय॒णः प॑रः। 
ना॒राय॒ण प॑रं ब्र॒ह्म॒त॒त्त्वं ना॑राय॒णः प॑रः। 
ना॒राय॒ण प॑रो ध्या॒ता॒ ध्या॒नं ना॑राय॒णः प॑रः। 
यच्च॑ कि॒ञ्चिज्ज॑गत् स॒र्वं॒ दृ॒श्यते᳚ श्रूय॒तेऽपि॑ वा॥ 

अन्त॑र्ब॒हिश्च॑ तत्स॒र्वं॒ व्या॒प्य ना॑राय॒णः स्थि॑तः। 
अन॑न्त॒मव्य॑यं क॒विँ स॑मु॒द्रेऽन्तं॑ वि॒श्वशं॑भुवम्। 
प॒द्म॒को॒शप्र॑तीका॒शँ॒ हृ॒दयं॑ चाप्य॒धोमु॑खम्। 
अधो॑ नि॒ष्ट्या वि॑तस्या॒न्ते॒ ना॒भ्यामु॑परि॒ तिष्ठ॑ति। 
ज्वा॒ल॒मा॒लाकु॑लं भा॒ति॒ वि॒श्वस्या॑ऽयत॒नं म॑हत्। 
सन्त॑तँ शि॒लाभि॑स्तु॒ लम्ब॑त्याकोश॒संनि॑भम्। 
तस्यान्ते॑ सुषि॒रँ सू॒क्ष्मं तस्मि᳚न् स॒र्वं प्रति॑ष्ठितम्। 
तस्य॒ मध्ये॑ म॒हान॑गग्निर्वि॒श्वार्चि॑र्वि॒श्वतो॑मुखः। 
सोऽग्र॑भु॒ग्विभ॑जन् ति॒ष्ठ॒न्नाहा॑रमज॒रः क॒विः। 
ति॒र्य॒गू॒र्ध्वम॑धःशा॒यी॒ र॒श्मय॑स्तस्य॒ सन्त॑ता। 
सं॒ता॒पय॑ति स्वं दे॒हमापा॑दतल॒मस्त॑कः। 
तस्य॒ मध्ये॒ वह्नि॑शिखा अ॒णीयो᳚र्ध्वा व्य॒वस्थि॑तः। 
नी॒लतो॑यद॑मध्य॒स्था॒द् वि॒द्युल्ले॑खेव॒ भास्व॑रा। 
नी॒वार॒शूक॑वत् त॒न्वी॒ पी॒ता भा᳚स्वत्य॒णूप॑मा। 
तस्याः᳚ शिखा॒या म॑ध्ये प॒रमा᳚त्मा व्य॒वस्थि॑तः। 
स ब्रह्म॒ स शिवः॒ स हरिः॒ सेन्द्रः॒ सोऽक्षरः पर॒मः स्व॒राट्॥ 

आदित्योपासनमन्त्राः
आ॒दि॒त्यो वा ए॒ष ए॒तन्म॒ण्डलं॒ तप॑ति॒ तत्र॒ ता ऋच॒स्तदृ॒चा म॑ण्डलँ॒ स ऋ॒चां लो॒कोऽथ॒ य ए॒ष ए॒तस्मि॑न्म॒ण्डले॒ऽर्चिर्दी॒प्यते॒ तानि॒ सामा॑नि॒ स सा॒म्नां लो॒कोऽथ॒ य ए॒ष ए॒तस्मि॑न्म॒ण्डले॒ऽर्चिषि॒ पुरु॑ष॒स्तानि॒ यजूँ॑षि॒ स यजु॑षा मण्डलँ॒ स यजु॑षां लो॒कः सैषा त्र॒य्येव॑ वि॒द्या त॑पति॒ य ए॒षो᳚ऽन्तरा॑दि॒त्ये हि॑र॒ण्मयः॒ पुरु॑षः॥ 

आ॒दि॒त्यो वै तेज॒ ओजो॒ बलं॒ यश॒श्चक्षुः॒ श्रोत्र॑मा॒त्मा मनो॑ म॒न्युर्मनु॑र्मृ॒त्युः स॒त्यो मि॒त्रो वा॒युरा॑का॒शः प्रा॒णो लो॑कपा॒लः कः किं कं तत्स॒त्यमन्न॑म॒मृतो॑ जी॒वो विश्वः॑ कत॒मः स्व॑यं॒भु ब्रह्मै॒तदमृ॑त ए॒ष पुरु॑ष ए॒ष भू॒ताना॒मधि॑पति॒र्ब्रह्म॑णः॒ सायु॑ज्यँ सलो॒कता॑माप्नोत्ये॒तासा॑मे॒व दे॒वता॑नाँ॒ सायु॑ज्यँ सा॒र्ष्टिताँ॑ समानलो॒कता॑माप्नोति॒ य ए॒वं वेदे᳚त्युपनिषत्॥ 

शिवोपासनमन्त्राः
निध॑नपतये॒ नमः। 
निध॑नपतान्तिकाय॒ नमः। 
ऊर्ध्वाय॒ नमः। 
ऊर्ध्वलिङ्गाय॒ नमः। 
हिरण्याय॒ नमः। 
हिरण्यलिङ्गाय॒ नमः। 
सुवर्णाय॒ नमः। 
सुवर्णलिङ्गाय॒ नमः। 
दिव्याय॒ नमः। 
दिव्यलिङ्गाय॒ नमः। 
भवाय॒ नमः। 
भवलिङ्गाय॒ नमः। 
शर्वाय॒ नमः। 
शर्वलिङ्गाय॒ नमः। 
शिवाय॒ नमः। 
शिवलिङ्गाय॒ नमः। 
ज्वलाय॒ नमः। 
ज्वललिङ्गाय॒ नमः। 
आत्माय॒ नमः। 
आत्मलिङ्गाय॒ नमः। 
परमाय॒ नमः। 
परमलिङ्गाय॒ नमः। 
एतत्सोमस्य॑ सूर्य॒स्य॒ सर्वलिङ्ग॑ꣴ स्थाप॒य॒ति॒ पाणिमन्त्रं॑ पवि॒त्रम्॥ 

स॒द्योजा॒तं प्र॑पद्या॒मि॒ स॒द्योजा॒ताय॒ वै नमो॒ नमः॑। 
भ॒वे भ॑वे॒ नाति॑भवे भवस्व॒ माम्। 
भ॒वोद्भ॑वाय॒ नमः॑॥ 
वा॒म॒दे॒वाय॒ नमो᳚ ज्ये॒ष्ठाय॒ नमः॑ श्रे॒ष्ठाय॒ नमो॑ रु॒द्राय॒ नमः॒ काला॑य॒ नमः॒ कल॑विकरणाय॒ नमो॒ बल॑विकरणाय॒ नमो॒ बला॑य॒ नमो॒ बल॑प्रमथनाय॒ नमः॒ सर्व॑भूतदमनाय॒ नमो॑ म॒नोन्म॑नाय॒ नमः॑॥ 
अ॒घोरे᳚भ्योऽथ॒ घोरे᳚भ्यो॒ घोर॒घोर॑तरेभ्यः। 
सर्वे᳚भ्यः॒ सर्व॒शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 
तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्॥ 

नमो हिरण्यबाहवे हिरण्यवर्णाय हिरण्यरूपाय हिरण्यपतयेऽम्बिकापतय उमापतये पशुपतये॑ नमो॒ नमः॑॥ 
ऋ॒तँ स॒त्यं प॑रं ब्र॒ह्म॒ पु॒रुषं॑ कृष्ण॒पिङ्ग॑लम्। 
ऊ॒र्ध्वरे॑तं वि॑रूपा॒क्षं॒ वि॒श्वरू॑पाय॒ वै नमो॒ नमः॑॥ 
सर्वो॒ वै रु॒द्रस्तस्मै॑ रु॒द्राय॒ नमो॑ अस्तु। 
पुरु॑षो॒ वै रु॒द्रः सन्म॒हो नमो॒ नमः॑। 
विश्वं॑ भू॒तं भुव॑नं चि॒त्रं ब॑हु॒धा जा॒तं जाय॑मानं च॒ यत्। 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॥ 
कद्रु॒द्राय॒ प्रचे॑तसे मी॒ढुष्ट॑माय॒ तव्य॑से। 
वो॒चेम॒ शंत॑मँ हृ॒दे। 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॥
वृक्षविशेषस्याभिधानम्
यस्य॒ वैक॑ङ्कत्यग्निहोत्र॒हव॑णी भवति॒ प्रत्ये॒वास्याऽहु॑तयस्तिष्ठ॒न्त्यथो॒ प्रति॑ष्ठित्यै॥ 

( कृ॒णु॒ष्व पाज॒ इति॒ पञ्च॑। 
)
भूदेवताकमन्त्रः
अदि॑तिर्दे॒वा ग॑न्ध॒र्वा म॑नु॒ष्याः᳚ पि॒तरोऽसु॑रा॒स्तेषाँ॑ सर्वभू॒तानां᳚ मा॒ता मे॒दिनी॑ मह॒ता म॒ही सा॑वि॒त्री गा॑य॒त्री जग॑त्यु॒र्वी पृ॒थ्वी ब॑हु॒ला विश्वा॑ भू॒ता क॑त॒मा काया सा स॒त्येत्य॒मृतेति॑ वसि॒ष्ठः॥ 

सन्ध्यावन्दनमन्त्राः
आपो॒ वा इ॒दँ सर्वं॒ विश्वा॑ भू॒तान्यापः॑ प्रा॒णा वा आपः॑ प॒शव॒ आपोऽन्न॒मापोऽमृ॑त॒मापः॑ स॒म्राडापो॑ वि॒राडापः॑ स्व॒राडाप॒श्छन्दा॒ꣴस्यापो॒ ज्योती॒ꣴष्यापो॒ यजू॒ꣴष्यापः॑ स॒त्यमापः॒ सर्वा॑ दे॒वता॒ आपो॒ भूर्भुवः॒ सुव॒राप॒ ओम्॥ 

आपः॑ पुनन्तु पृथि॒वीं पृ॑थि॒वी पू॒ता पु॑नातु॒ माम्। 
पु॒नन्तु॒ ब्रह्म॑ण॒स्पति॒र्ब्रह्म॑ पू॒ता पु॑नातु॒ माम्॥ 
यदुच्छि॑ष्ट॒मभो᳚ज्यं॒ यद्वा॑ दु॒श्चरि॑तं॒ मम॑। 
सर्वं॑ पुनन्तु॒ मामापो॑ऽस॒तां च॑ प्रति॒ग्रह॒ꣴ स्वाहा᳚॥ 

अग्निश्च मा मन्युश्च मन्युपतयश्च मन्यु॑कृते॒भ्यः। 
पापेभ्यो॑ रक्ष॒न्ताम्। 
यदह्ना पाप॑मका॒र्षम्। 
मनसा वाचा॑ हस्ता॒भ्याम्। 
पद्भ्यामुदरे॑ण शि॒श्ना। 
अह॒स्तद॑वलु॒म्पतु। 
यत्किञ्च॑ दुरि॒तं मयि॑। 
इदमहं माममृ॑तयो॒नौ। 
सत्ये ज्योतिषि जुहो॑मि स्वा॒हा॥
सूर्यश्च मा मन्युश्च मन्युपतयश्च मन्यु॑कृते॒भ्यः। 
पापेभ्यो॑ रक्ष॒न्ताम्। 
यद्रात्रिया पाप॑मका॒र्षम्। 
मनसा वाचा॑ हस्ता॒भ्याम्। 
पद्भ्यामुदरे॑ण शि॒श्ना। 
रात्रि॒स्तदव॑लु॒म्पतु। 
यत्किञ्च॑ दुरि॒तं मयि॑। 
इदमहं माममृ॑तयो॒नौ। 
सूर्ये ज्योतिषि जुहो॑मि स्वा॒हा॥ 

ओमित्येकाक्ष॑रं ब्र॒ह्म। 
अग्निर्देवता ब्रह्म॑ इत्या॒र्षम्। 
गायत्रं छन्दं परमात्मं॑ सरू॒पम्। 
सायुज्यं वि॑नियो॒गम्॥ 

आया॑तु॒ वर॑दा दे॒वी॒ अ॒क्षरं॑ ब्रह्म॒ संमि॑तम्। 
गा॒य॒त्रीं᳚ छन्द॑सां मा॒तेदं ब्र॑ह्म जु॒षस्व॑ मे॥ 
यदह्ना᳚त्कुरु॑ते पा॒पं॒ तदह्ना᳚त्प्रति॒मुच्य॑ते। 
यद्रात्रिया᳚त्कुरु॑ते पा॒पं॒ तद्रात्रिया᳚त्प्रति॒मुच्य॑ते। 
सर्व॑व॒र्णे म॑हादे॒वि॒ स॒न्ध्यावि॑द्ये स॒रस्व॑ति॥ 
ओजो॑ऽसि॒ सहो॑ऽसि॒ बल॑मसि॒ भ्राजो॑ऽसि दे॒वानां॒ धाम॒ नामा॑ऽसि॒ विश्व॑मसि वि॒श्वायुः॒ सर्व॑मसि स॒र्वायु॒रभि॑भूरों गायत्रीमावा॑हया॒मि॒ सावित्रीमावा॑हया॒मि॒ सरस्वतीमावा॑हया॒मि॒ छन्दर्षीनावा॑हया॒मि॒ श्रियमावा॑हया॒मि॒ गायत्रिया गायत्री छन्दो विश्वामित्र ऋषिः सविता देवताऽग्निर्मुखं ब्रह्मा शिरो विष्णुर्हृदयँ रुद्रः शिखा पृथिवी योनिः प्राणापानव्यानोदानस्माना सप्राणा श्वेतवर्णा सांख्यायनसगोत्रा गायत्री चतुर्विंशत्यक्षरा त्रिपदा॑ षट्कु॒क्षिः॒ पञ्चशीर्षोपनयने विनियो॒ग॒ ॐ भूः। 
ॐ भुवः। 
ओँसुवः। 
ॐ महः। 
ॐ जनः। 
ॐ तपः। 
ओँ स॒त्यम्। 
ॐ तत्स॑वि॒तुर्वरे᳚ण्यं॒ भर्गो॑ दे॒वस्य॑ धीमहि। 
धियो॒ यो नः॑ प्रचो॒दया᳚त्। 
ओमापो॒ ज्योती॒ रसो॒ऽमृतं॒ ब्रह्म॒ भूर्भुवः॒ सुव॒रोम्॥ 

उ॒त्तमे॑ शिख॑रे जा॒ते॒ भू॒म्यां प॑र्वत॒मूर्ध॑नि। 
ब्रा॒ह्मणे᳚भ्योऽभ्य॑नुज्ञा॒ता॒ ग॒च्छ दे॑वि य॒थासु॑खम्॥ 
स्तुतो मया वरदा वे॑दमा॒ता॒ प्रचोदयन्ती पवने᳚ द्विजा॒ता। 
आयुः पृथिव्यां द्रविणं ब्र॑ह्मव॒र्च॒सं॒ मह्यं दत्वा प्रजातुं ब्र॑ह्मलो॒कम्॥ 

घृणिः॒ सूर्य॑ आदि॒त्यो न प्रभा॑ वा॒त्यक्ष॑रम्। 
मधु॑ क्षरन्ति॒ तद्र॑सम्। 
स॒त्यं वै तद्रस॒मापो॒ ज्योती॒ रसो॒ऽमृतं॒ ब्रह्म॒ भूर्भुवः॒ सुव॒रोम्॥
त्रिसुपर्णम्
ब्रह्म॑मेतु॒ माम्। 
मधु॑मेतु॒ माम्। 
ब्रह्म॑मे॒व मधु॑मेतु॒ माम्। 
यास्ते॑ सोम प्र॒जा व॒त्सोऽभि॒ सो अ॒हम्। 
दुष्व॑प्न॒हन्दु॑रुष्वह। 
यास्ते॑ सोम प्रा॒णाꣴस्तां जु॑होमि। 
त्रिसु॑पर्ण॒मया॑चितं ब्राह्म॒णाय॑ दद्यात्। 
ब्र॒ह्म॒ह॒त्यां वा ए॒ते घ्न॑न्ति। 
ये ब्रा᳚ह्म॒णास्त्रिसु॑पर्णं॒ पठ॑न्ति। 
ते सोम॒ प्राप्नु॑वन्ति। 
आ॒ स॒ह॒स्रात् प॒ङ्क्तिं पुन॑न्ति। 
ओम्॥
ब्रह्म॑ मे॒धया᳚। 
मधु॑ मे॒धया᳚। 
ब्रह्म॑मे॒व मधु॑ मे॒धया᳚॥ 
अ॒द्या नो॑ देव सवितः प्र॒जाव॑त्सावीः॒ सौभ॑गम्। 
परा॑ दु॒ष्वप्नि॑यँ सुव। 
विश्वा॑नि देव सवितर्दुरि॒तानि॒ परा॑सुव। 
यद्भ॒द्रं तन्म॒ आसु॑व॥ 
मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः। 
मधु॒ नक्त॑मु॒तोषसि॒ मधु॑म॒त्पार्थि॑वँ॒ रजः॑। 
मधु॒ द्यौर॑स्तु नः पि॒ता। 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः। 
य इ॒मं त्रिसु॑पर्ण॒मया॑चितं ब्राह्म॒णाय॑ दद्यात्। 
भ्रू॒ण॒ह॒त्यां वा ए॒ते घ्न॑न्ति। 
ये ब्रा᳚ह्म॒णास्त्रिसु॑पर्णं॒ पठ॑न्ति। 
ते सोम॒ प्राप्नु॑वन्ति। 
आ॒ स॒ह॒स्रात् प॒ङ्क्तिं पुन॑न्ति। 
ओम्।
ब्रह्म॑ मे॒धवा᳚। 
मधु॑ मे॒धवा᳚। 
ब्रह्म॑मे॒व मधु॑ मे॒धवा᳚॥ 
ब्र॒ह्मा दे॒वानां᳚ पद॒वीः क॑वी॒नामृषि॒र्विप्रा॑णां महि॒षो मृ॒गाना᳚म्। 
श्ये॒नो गृध्रा॑णा॒ꣴ स्वधि॑ति॒र्वना॑नाँ॒ सोमः॑ प॒वित्र॒मत्ये॑ति॒ रेभ॑न्॥ 
हँ॒सः शु॑चि॒षद् वसु॑रन्तरिक्ष॒सद्धोता॑ वेदि॒षदति॑थिर्दुरोण॒सत्। 
नृ॒षद्व॑र॒सदृ॑त॒सद् व्यो॑म॒सद॒ब्जा गो॒जा ऋ॑त॒जा अ॑द्रि॒जा ऋ॒तं बृ॒हत्॥ 
ऋ॒चे त्वा॑ रु॒चे त्वा॒ समित् स्र॑वन्ति स॒रितो॒ न धेनाः᳚। 
अ॒न्तर्हृ॒दा मन॑सा पू॒यमा॑नाः। 
घृ॒तस्य॒ धारा॑ अ॒भिचा॑कशीमि॥ 
हि॒र॒ण्ययो॑ वेत॒सो मध्य॑ आसाम्। 
तस्मि᳚न् सुप॒र्णो म॑धु॒कृत्कु॑ला॒यी भज॑न्नास्ते॒ मधु॑ दे॒वता᳚भ्यः। 
तस्या॑ऽसते॒ हर॑यः स॒प्ततिरे᳚ स्व॒धां दुहा॑ना अ॒मृत॑स्य॒ धारा᳚म्॥ 
य इ॒दं त्रिसु॑पर्ण॒मया॑चितं ब्राह्म॒णाय॑ दद्यात्। 
वी॒र॒ह॒त्यां वा ए॒ते घ्न॑न्ति। 
ये ब्रा᳚ह्म॒णास्त्रिसु॑पर्णं॒ पठ॑न्ति। 
ते सोम॒ प्राप्नु॑वन्ति। 
आ॒ स॒ह॒स्रात् प॒ङ्क्तिं पुन॑न्ति। 
ओम्।
मेधासूक्तम्
मे॒धा दे॒वी जु॒षमा॑णा न॒ आगा᳚द्वि॒श्वाची॑ भ॒द्रा सु॑मन॒स्यमा॑ना। 
त्वया॒ जुष्टा॑ नु॒दमा॑ना दु॒रुक्ता᳚न् बृ॒हद्व॑देम वि॒दथे॑ सु॒वीराः᳚॥ 
त्वया॒ जुष्ट॑ ऋ॒षिर्भ॑वति देवि॒ त्वया॒ ब्रह्मा॑ऽग॒तश्री॑रु॒त त्वया᳚। 
त्वया॒ जुष्ट॑श्चि॒त्रं वि॑न्दते वसु॒ सा नो॑ जुषस्व॒ द्रवि॑णो न मेधे॥ 
मे॒धां म॒ इन्द्रो॑ ददातु मे॒धां दे॒वी सर॑स्वती। 
मे॒धां मे॑ अ॒श्विना॑वु॒भावाध॑त्तां॒ पुष्क॑रस्रजा॥ 
अ॒प्स॒रासु॑ च॒ या मे॒धा ग॑न्ध॒र्वेषु॑ च॒ यन्मनः॑। 
दैवीं᳚ मे॒धा सर॑स्वती॒ सा मां᳚ मे॒धा सु॒रभि॑र्जुषता॒ꣴ स्वाहा᳚॥ 
आ मां᳚ मे॒धा सु॒रभि॑र्वि॒श्वरू॑पा॒ हिर॑ण्यवर्णा॒ जग॑ती जग॒म्या। 
ऊर्ज॑स्वती॒ पय॑सा॒ पिन्व॑माना॒ सा मां᳚ मे॒धां सु॒प्रती॑का जुषन्ताम्॥ 
मयि॑ मे॒धां मयि॑ प्र॒जां मय्य॒ग्निस्तेजो॑ दधातु॒ मयि॑ मे॒धां मयि॑ प्र॒जां मयीन्द्र॑ इन्द्रि॒यं द॑धातु॒ मयि॑ मे॒धां मयि॑ प्र॒जां मयि॒ सूर्यो॒ भ्राजो॑ दधातु॥
मृत्युसूक्तम्
अपै॑तु मृ॒त्युर॒मृतं॑ न॒ आग॑न्वैवस्व॒तो नो॒ अभ॑यं कृणोतु। 
प॒र्णं वन॒स्पते॑रिवा॒भि नः॑ शीयताँ र॒यिः सच॑तां नः॒ शची॒पतिः॑॥ 
परं॑ मृत्यो॒ अनु॒परे॑हि॒ पन्थां॒ यस्ते॒ स्व इत॑रो देव॒याना᳚त्। 
चक्षु॑ष्मते शृण्व॒ते ते᳚ ब्रवीमि॒ मा नः॑ प्र॒जाँ री॑रिषो॒ मोत वी॒रान्॥ 
वातं॑ प्रा॒णं मन॑सा॒ऽन्वार॑भामहे प्र॒जाप॑तिं॒ यो भुव॑नस्य गो॒पाः। 
स नो॑ मृ॒त्योस्त्रा॑यतां॒ पात्वँह॑सो॒ ज्योग्जी॒वा ज॒राम॑शीमहि॥ 
अ॒मु॒त्र॒भूया॒दध॒ यद्य॒मस्य॒ बृह॑स्पते अ॒भिश॑स्ते॒रमु॑ञ्चः। 
प्रत्यौ॑हताम॒श्विना॑ मृ॒त्युम॑स्माद्दे॒वाना॑मग्ने भि॒षजा॒ शची॑भिः॥ 
हरिँ॒ हर॑न्त॒मनु॑यन्ति दे॒वा विश्व॒स्येशा॑नं वृष॒भं म॑ती॒नाम्। 
ब्रह्म॒ सरू॑प॒मनु॑ मे॒दमागा॒दय॑नं॒ मा विव॑धी॒र्विक्र॑मस्व॥ 
शल्कै॑र॒ग्निमि॑न्धा॒न उ॒भौ लो॒कौ स॑नेम॒हम्। 
उ॒भयो᳚र्लो॒कयो॑रृ॒ध्वाऽति॑ मृ॒त्युं त॑राम्य॒हम्॥ 
मा छि॑दो मृत्यो॒ मा व॑धी॒र्मा मे॒ बलं॒ विवृ॑हो॒ मा प्रमो॑षीः। 
प्र॒जां मा मे॑ रीरिष॒ आयु॑रुग्र नृ॒चक्ष॑सं त्वा ह॒विषा॑ विधेम॥ 
मा नो॑ म॒हान्त॑मु॒त मा नो॑ अर्भ॒कं मा न॒ उक्ष॑न्तमु॒त मा न॑ उक्षि॒तम्। 
मा नो॑ वधीः पि॒तरं॒ मोत मा॒तरं॑ प्रि॒या मा न॑स्त॒नुवो॑ रुद्र रीरिषः॥ 
मा न॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा नो॒ अश्वे॑षु रीरिषः। 
वी॒रान्मा नो॑ रुद्र भामि॒तो व॑धीर्ह॒विष्म॑न्तो॒ नम॑सा विधेम ते॥ 

प्रजा॑पते॒ न त्वदे॒तान्य॒न्यो विश्वा॑ जा॒तानि॒ परि॒ता ब॑भूव। 
यत्का॑मास्ते जुहु॒मस्तन्नो॑ अस्तु व॒यꣴ स्या॑म॒ पत॑यो रयी॒णाम्॥ 
स्व॒स्ति॒दा वि॒शस्पति॑र्वृत्र॒हा वि॒मृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 
त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 
ये ते॑ स॒हस्र॑म॒युतं॒ पाशा॒ मृत्यो॒ मर्त्या॑य॒ हन्त॑वे। 
तान् य॒ज्ञस्य॑ मा॒यया॒ सर्वा॒नव॑ यजामहे॥ 
मृ॒त्यवे॒ स्वाहा॑ मृ॒त्यवे॒ स्वाहा᳚॥
पापनिवारका मन्त्राः
दे॒वकृ॑त॒स्यैन॑सोऽव॒यज॑नमसि॒ स्वाहा᳚। 
म॒नु॒ष्य॑कृत॒स्यैन॑सोऽव॒यज॑नमसि॒ स्वाहा᳚। 
पि॒तृकृ॑त॒स्यैन॑सोऽव॒यज॑नमसि॒ स्वाहा᳚। 
आ॒त्मकृ॑त॒स्यैन॑सोऽव॒यज॑नमसि॒ स्वाहा᳚। 
अ॒न्यकृ॑त॒स्यैन॑सोऽव॒यज॑नमसि॒ स्वाहा᳚। 
अ॒स्मत्कृ॑त॒स्यैन॑सोऽव॒यज॑नमसि॒ स्वाहा᳚। 
यद्दि॒वा च॒ नक्तं॒ चैन॑श्चकृ॒म तस्या॑व॒यज॑नमसि॒ स्वाहा᳚। 
यत्स्व॒पन्त॑श्च॒ जाग्र॑त॒श्चैन॑श्चकृ॒म तस्या॑व॒यज॑नमसि॒ स्वाहा᳚। 
यत्सु॒षुप्त॑श्च॒ जाग्र॑त॒श्चैन॑श्चकृ॒मतस्या॑व॒यज॑नमसि॒ स्वाहा᳚। 
यद्वि॒द्वाँस॒श्चावि॑द्वाँस॒श्चैन॑श्चकृ॒म तस्या॑व॒यज॑नमसि॒ स्वाहा᳚। 
एनस एनसोऽवयजनम॑सि स्वा॒हा॥ 

यद्वो॑ देवाश्चकृ॒म जि॒ह्वया॑ गु॒रुमन॑सो वा॒ प्रयु॑ती देव॒हेड॑नम्। 
अरा॑ वा॒यो नो॑ अ॒भि दु॑च्छुना॒यते॒ तस्मि॒न् तदेनो॑ वसवो॒ निधे॑तन॒ स्वाहा᳚॥
कामोऽकार्षीत् मन्युरकार्षीत्
कामोऽकार्षी᳚न्नमो॒ नमः। 
कामोऽकार्शीत्कामः करोति नाहं करोमि कामः कर्ता नाहं कर्ता कामः॑ कार॒यिता नाहं॑ कार॒यिता एष ते काम कामा॑य स्वा॒हा॥
मन्युरकार्षी᳚न्नमो॒ नमः। 
मन्युरकार्षीन्मन्युः करोति नाहं करोमि मन्युः कर्ता नाहं कर्ता मन्युः॑ कार॒यिता नाहं॑ कार॒यिता एष ते मन्यो मन्य॑वे स्वा॒हा॥
विरजाहोममन्त्राः
तिलाञ्जुहोमि सरसाँ सपिष्टान् गन्धार मम चित्ते रम॑न्तु स्वा॒हा॥ 
गावो हिरण्यं धनमन्नपानँ सर्वेषाꣴ श्रि॑यै स्वा॒हा॥ 
श्रियं च लक्ष्मिं च पुष्टिं च कीर्तिं॑ चाऽनृ॒ण्यताम्। 
ब्रह्मण्यं ब॑हुपु॒त्रताम्। 
श्रद्धामेधे प्रजाः संददा॑तु स्वा॒हा॥ 
तिलाः कृष्णास्ति॑लाः श्वे॒ता॒स्तिलाः सौम्या व॑शानु॒गाः। 
तिलाः पुनन्तु॑ मे पा॒पं॒ यत्किञ्चिद् दुरितं म॑यि स्वा॒हा॥ 
चोर॒स्यान्नं न॑वश्रा॒द्धं॒ ब्र॒ह्म॒हा गु॑रुत॒ल्पगः। 
गोस्तेयँ सु॑रापा॒नं॒ भ्रूणहत्या तिला शान्तिँ शमय॑न्तु स्वा॒हा॥ 
श्रीश्च लक्ष्मीश्च पुष्टीश्च कीर्तिं॑ चाऽनृ॒ण्यताम्। 
ब्रह्मण्यं ब॑हुपु॒त्रताम्। 
श्रद्धामेधे प्रज्ञा तु जातवेदः संददा॑तु स्वा॒हा॥ 
प्राणापानव्यानोदानसमाना मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
वाङ्मनश्चक्षुः श्रोत्रजिह्वाघ्राणरेतो बुद्ध्याकूतिः सङ्कल्पा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
त्वक्चर्ममाँसरुधिरमेदोमज्जास्नायवोऽस्थीनि मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
शिरःपाणिपादपार्श्वपृष्ठोरूदरजङ्घाशिश्नोपस्थपायवो मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 

उत्तिष्ठ पुरुष हरित पिङ्गल लोहिताक्षि देहि देहि ददापयिता मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
पृथिव्यापस्तेजो वायुराकाशा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
शब्दस्पर्शरूपरसगन्धा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 

मनोवाक्कायकर्माणि मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
अव्यक्तभावैर॑हङ्का॒रै॒र्ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
आत्मा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
अन्तरात्मा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
परमात्मा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 
क्षु॒धे स्वाहा᳚। 
क्षुत्पि॑पासाय॒ स्वाहा᳚। 
विवि॑ट्ट्यै॒ स्वाहा᳚। 
ऋग्वि॑धानाय॒ स्वाहा᳚। 
क॒षो᳚त्काय॒ स्वाहा᳚। 
क्षु॒त्पि॒पा॒साम॑लं ज्ये॒ष्ठा॒म॒लक्ष्मीर्ना॑शया॒म्यहम्। 
अभू॑ति॒मस॑मृद्धिं॒ च॒ सर्वान्निर्णुद मे पाप्मा॑नꣴ स्वा॒हा॥ 
अन्नमयप्राणमयमनोमयविज्ञानमयमानन्दमयमात्मा मे॑ शुध्य॒न्तां॒ ज्योति॑र॒हं वि॒रजा॑ विपा॒प्मा भू॑यास॒ꣴ स्वाहा᳚॥ 

वैश्वदेवमन्त्राः
अ॒ग्नये॒ स्वाहा᳚। 
विश्वे᳚भ्यो दे॒वेभ्यः॒ स्वाहा᳚। 
ध्रु॒वाय॑ भू॒माय॒ स्वाहा᳚। 
ध्रु॒व॒क्षित॑ये॒ स्वाहा᳚। 
अ॒च्यु॒त॒क्षित॑ये॒ स्वाहा᳚। 
अ॒ग्नये᳚ स्विष्ट॒कृते॒ स्वाहा᳚॥ 
धर्मा॑य॒ स्वाहा᳚। 
अध॑र्माय॒ स्वाहा᳚। 
अ॒द्भ्यः स्वाहा᳚। 
ओ॒ष॒धि॒व॒न॒स्प॒तिभ्यः॒ स्वाहा᳚। 
र॒क्षो॒दे॒व॒ज॒नेभ्यः॒ स्वाहा᳚। 
गृह्या᳚भ्यः॒ स्वाहा᳚। 
अ॒व॒साने᳚भ्यः॒ स्वाहा᳚। 
अ॒व॒सान॑पतिभ्यः॒ स्वाहा᳚। 
स॒र्व॒भू॒तेभ्यः॒ स्वाहा᳚। 
कामा॑य॒ स्वाहा᳚। 
अ॒न्तरि॑क्षाय॒ स्वाहा᳚। 
यदेज॑ति॒ जग॑ति॒ यच्च॒ चेष्ट॑ति॒ नाम्नो॑ भा॒गोऽयं नाम्ने॒ स्वाहा᳚। 
पृ॒थि॒व्यै स्वाहा᳚। 
अ॒न्तरि॑क्षाय॒ स्वाहा᳚। 
दि॒वे स्वाहा᳚। 
सूर्या॑य॒ स्वाहा᳚। 
च॒न्द्रम॑से॒ स्वाहा᳚। 
नक्ष॑त्रेभ्यः॒ स्वाहा᳚। 
इन्द्रा॑य॒ स्वाहा᳚। 
बृह॒स्पत॑ये॒ स्वाहा᳚। 
प्र॒जाप॑तये॒ स्वाहा᳚। 
ब्रह्म॑णे॒ स्वाहा᳚। 
स्व॒धा पि॒तृभ्यः॒ स्वाहा᳚। 
नमो॑ रु॒द्राय॑ पशु॒पत॑ये॒ स्वाहा᳚। 
दे॒वेभ्यः॒ स्वाहा᳚। 
पि॒तृभ्यः॑ स्व॒धाऽस्तु॑। 
भू॒तेभ्यो॒ नमः॑। 
म॒नुष्ये᳚भ्यो॒ हन्ता᳚। 
प्र॒जाप॑तये॒ स्वाहा᳚। 
प॒र॒मे॒ष्ठिने॒ स्वाहा᳚॥ 

यथा कू॑पः श॒तधा॑रः स॒हस्र॑धारो॒ अक्षि॑तः। 
ए॒वा मे॑ अस्तु धा॒न्यँ स॒हस्र॑धार॒मक्षि॑तम्॥ 
धन॑धान्यै॒ स्वाहा᳚॥ 
ये भू॒ताः प्र॒चर॑न्ति॒ दिवा॒नक्तं॒ बलि॑मि॒च्छन्तो॑ वि॒तुद॑स्य॒ प्रेष्याः᳚। 
तेभ्यो॑ ब॒लिं पु॑ष्टि॒कामो॑ हरामि॒ मयि॒ पुष्टिं॒ पुष्टि॑पतिर्दधातु॒ स्वाहा᳚॥ 

ओं᳚ तद्ब्र॒ह्म। 
ओं᳚ तद्वा॒युः। 
ओं᳚ तदा॒त्मा। 
ओं᳚ तत्स॒त्यम्। 
ओं᳚ तत्सर्व᳚म्। 
ओं᳚ तत्पुरो॒र्नमः॥ 
अन्तश्चरति॑ भूते॒षु॒ गुहायां वि॑श्वमू॒र्तिषु। 
त्वं यज्ञस्त्वं वषट्कारस्त्वमिन्द्रस्त्वँ रुद्रस्त्वं विष्णुस्त्वं ब्रह्म त्वं॑ प्रजा॒पतिः। 
त्वं त॑दाप आपो॒ ज्योती॒ रसो॒ऽमृतं॒ ब्रह्म॒ भूर्भुवः॒ सुव॒रोम्॥
प्राणाहुतिमन्त्राः
श्र॒द्धायां᳚ प्रा॒णे निवि॑ष्टो॒ऽमृतं॑ जुहोमि। 
श्र॒द्धाया॑मपा॒ने निवि॑ष्टो॒ऽमृतं॑ जुहोमि। 
श्र॒द्धायां᳚ व्या॒ने निवि॑ष्टो॒ऽमृतं॑ जुहोमि। 
श्र॒द्धाया॑मुदा॒ने निवि॑ष्टो॒ऽमृतं॑ जुहोमि। 
श्र॒द्धायाँ॑ समा॒ने निवि॑ष्टो॒ऽमृतं॑ जुहोमि। 
ब्रह्म॑णि म आ॒त्माऽमृ॑त॒त्वाय॑॥ 
अ॒मृ॒तो॒प॒स्तर॑णमसि॥ 

श्र॒द्धायां᳚ प्रा॒णे निवि॑ष्टो॒ऽमृतं॑ जुहोमि। 
शि॒वो मा॑ वि॒शाप्र॑दाहाय। 
प्रा॒णाय॒ स्वाहा᳚॥ 
श्र॒द्धाया॑मपा॒ने निवि॑ष्टो॒ऽमृतं॑ जुहोमि। 
शि॒वो मा॑ वि॒शाप्र॑दाहाय। 
अ॒पा॒नाय॒ स्वाहा᳚॥ 
श्र॒द्धायां᳚ व्या॒ने निवि॑ष्टो॒ऽमृतं॑ जुहोमि। 
शि॒वो मा॑ वि॒शाप्र॑दाहाय। 
व्या॒नाय॒ स्वाहा᳚॥ 
श्र॒द्धाया॑मुदा॒ने निवि॑ष्टो॒ऽमृतं॑ जुहोमि। 
शि॒वो मा॑ वि॒शाप्र॑दाहाय। 
उ॒दा॒नाय॒ स्वाहा᳚॥ 
श्र॒द्धायाँ॑ समा॒ने निवि॑ष्टो॒ऽमृतं॑ जुहोमि। 
शि॒वो मा॑ वि॒शाप्र॑दाहाय। 
स॒मा॒नाय॒ स्वाहा᳚॥ 
ब्रह्म॑णि म आ॒त्माऽमृ॑त॒त्वाय॑॥ 
अ॒मृ॒ता॒पि॒धा॒नम॑सि॥ 

श्र॒द्धायां᳚ प्रा॒णे निवि॑श्या॒मृतँ॑ हु॒तम्। 
प्रा॒णमन्ने॑नाप्यायस्व। 
श्र॒द्धाया॑मपा॒ने निवि॑श्या॒मृतँ॑ हु॒तम्। 
अ॒पा॒नमन्ने॑नाप्यायस्व। 
श्र॒द्धायां᳚ व्या॒ने निवि॑श्या॒मृतँ॑ हु॒तम्। 
व्या॒नमन्ने॑नाप्यायस्व। 
श्र॒द्धाया॑मुदा॒ने निवि॑श्या॒मृतँ॑ हु॒तम्। 
उ॒दा॒नमन्ने॑नाप्यायस्व। 
श्र॒द्धायाँ॑ समा॒ने निवि॑श्या॒मृतँ॑ हु॒तम्। 
स॒मा॒नमन्ने॑नाप्यायस्व। 

अङ्गुष्ठमात्रः पुरुषोऽङ्गुष्ठं च॑ समा॒श्रितः। 
ईशः सर्वस्य जगतः प्रभुः प्रीणाति॑ विश्व॒भुक्॥
अवयवस्वस्थताप्रार्थना
वाङ् म॑ आ॒सन्। 
न॒सोः प्रा॒णः। 
अ॒क्ष्योश्चक्षुः॑। 
कर्ण॑योः॒ श्रोत्र᳚म्। 
बा॒हु॒वोर्बल᳚म्। 
ऊ॒रु॒वोरोजः॑। 
अरि॑ष्टा॒ विश्वा॒न्यङ्गा॑नि त॒नूः। 
त॒नुवा॑ मे स॒ह नम॑स्ते अस्तु॒ मा मा॑ हिँसीः॥ 

वयः॑ सुप॒र्णा उप॑सेदु॒रिन्द्रं॑ प्रि॒यमे॑धा॒ ऋष॑यो॒ नाध॑मानाः। 
अप॑ ध्वा॒न्तमू᳚र्णु॒हि पू॒र्धि चक्षु॑र्मुमु॒ग्ध्य॑स्मान्नि॒धये॑ऽवबद्धान्॥ 

प्राणानां ग्रन्थिरसि रुद्रो मा॑ विशा॒न्तकः। 
तेनान्नेना᳚ऽप्याय॒स्व॥ 

नमो रुद्राय विष्णवे मृत्यु॑र्मे पा॒हि॥ 

त्वम॑ग्ने॒ द्युभि॒स्त्वमा॑शुशु॒क्षणि॒स्त्वमद्भ्यस्त्वमश्म॑न॒स्परि॑। 
त्वं वने᳚भ्य॒स्त्वमोष॑धीभ्य॒स्त्वं नृ॒णां नृ॑पते जायसे॒ शुचिः॑॥ 

शि॒वेन॑ मे॒ संति॑ष्ठस्व स्यो॒नेन॑ मे॒ संति॑ष्ठस्व सुभू॒तेन॑ मे॒ संति॑ष्ठस्व ब्रह्मवर्च॒सेन॑ मे॒ संति॑ष्ठस्व य॒ज्ञस्यर्द्धि॒मनु॒ संति॑ष्ठ॒स्वोप॑ ते यज्ञ॒ नम॒ उप॑ ते॒ नम॒ उप॑ ते॒ नमः॑॥
आ॒भिर्गी॒र्भिर्यदतो॑ न ऊ॒नमाप्या॑य य हरिवो॒ वर्ध॑मानः। 
य॒दा स्तो॒तृभ्यो॒ महि॑गो॒त्रा रु॒जासि॑ भूयिष्ठ॒भाजो॒ अध॑ते स्याम। 
ब्रह्म॒ प्रावा॑दिष्म॒ तन्नो॒ माहा॑सीत्॥ 
ॐ शान्तिः॒ शान्तिः॒ शान्तिः॑॥ 

उदकशान्तिः
कलशस्थापनश्लोकाः
चतुर्भुजे शुक्लवर्णे दिव्याभरणभूषिते ।
चतुर्दिङ्नागपृष्ठस्थे भूमे त्वां संस्पृशाम्यहम् ॥
इति भूमिं स्पृष्ट्वा 
सर्वदेवमयं धान्यं सर्वोत्पत्तिकरं महत् ।
प्राणिनां जीवनोपायं स्थापयामीष्टसिद्धये ॥
इति धान्यराशिं कृत्वा 
देवासुरैर्मथ्यमानादुत्पन्नोऽसि महोदधेः ।
कुम्भ त्वयि सुराः सर्वे तीर्थानि जलदा नदाः ॥
तिष्ठन्ति कालफलदा रुद्रादित्यादयोऽपि च 
अतोऽत्र धान्यराशौ त्वां पूजार्थं स्थापयाम्यहम् ॥ 

गङ्गे च ॰ कावेरि कुम्भेऽस्मिन् सन्निधिं कुरु ॥
इति शुद्धजलेनापूर्य
कस्तूरीकुङ्कुमोपेतं कर्पूरेण च संयुतम् ।
चन्दनं सर्वगन्धाढ्यं कुम्भेऽस्मिन् प्रक्षिपाम्यहम् ॥
इति गन्धं प्रक्षिप्य 
(अनुवर्तते)

कलशस्थापनमन्त्राः
तै॰आ॰ १०.२९
आपो॒ वा इ॒दँ सर्वं॒ विश्वा॑ भू॒तान्यापः॑ प्रा॒णा वा आपः॑
 प॒शव॒ आपोऽन्न॒मापोऽमृ॑त॒मापः॑ स॒म्राडापो॑ वि॒राडापः॑ स्व॒राडाप॒श्छन्दा॒ꣴस्यापो॒ ज्योती॒ꣴष्यापो॒ यजू॒ꣴष्यापः॑
 स॒त्यमापः॒ सर्वा॑ दे॒वता॒ आपो॒ भूर्भुवः॒ सुव॒राप॒ ओम्॥
तै॰ब्रा॰ ३.२.४
अ॒पः प्रण॑यति। 
श्र॒द्धा वा आपः॑। 
श्र॒द्धामे॒वारभ्य॑ प्र॒णीय॒ प्रच॑रति। 
अ॒पः प्रण॑यति। 
य॒ज्ञो वा आपः॑। 
य॒ज्ञमे॒वारभ्य॑ प्र॒णीय॒ प्रच॑रति। 
अ॒पः प्रण॑यति। 
वज्रो॒ वा आपः॑। 
वज्र॑मे॒व भ्रातृ॑व्येभ्यः प्र॒हृत्य॑ प्र॒णीय॒ प्रच॑रति। 
अ॒पः प्रण॑यति। 
आपो॒ वै र॑क्षो॒घ्नीः। 
रक्ष॑सा॒मप॑हत्यै। 
अ॒पः प्रण॑यति। 
आपो॒ वै द॒वानां᳚ प्रि॒यं धाम॑। 
दे॒वाना॑मे॒व प्रि॒यं धाम॑ प्र॒णीय॒ प्रच॑रति। 
अ॒पः प्रण॑यति। 
आपो॒ वै सर्वा॑ दे॒वताः᳚। 
दे॒वता॑ ए॒वारभ्य॑ प्र॒णीय॒ प्रच॑रति। 
अ॒पः प्रण॑यति। 
आपो॒ वै शा॒न्ताः। 

शा॒न्ताभि॑रे॒वास्य॒ शुचँ॑ शमयति॥
दे॒वो वः॑ सवि॒तोत्पु॑नातु। 
अच्छि॑द्रेण प॒वित्रे॑ण।
 वसोः॒ सूर्य॑स्य र॒श्मिभिः॑॥ 
स हि रत्ना॑नि दा॒शुषे॑ सु॒वाति॑ सवि॒ता भगः॑। 
तं भा॒गं चि॒त्रमी॑महे॥
कूर्चाग्रै राक्षसान् घोरान् छिन्धि कर्म विघातिनः। 

त्वामर्पयामि कुम्भेऽस्मिन् साफल्यं कुरु कर्मणि॥ 

वृक्षराजसमुद्भूताः शाखायाः पल्लवत्त्वचः। 

युष्मान् कुम्भेष्वर्पयामि सर्वदोषापनुत्तये॥ 

नालिकेरसमुद्भूत त्रिणेत्र हरसंमत। 

शिखया दुरितं सर्वं पापं पीडां च मे नुद॥ 

नागपाशधरं देवं रत्नौघद्युतिविग्रहम्। 

शशाङ्कधवलं ध्यायेद् वरुणं मकरासनम्॥ 

इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑यामि॒ ब्रह्म॑णा॒ वन्द॑मान॒स्तदाशा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँ स॒मान॒ आयुः॒ प्रमो॑षीः॥ 

पाशहस्तं च वरुणं यादसामम्भसां पतिं।
आवाहयामि कुम्भेऽस्मिन् देवं मकरवाहनम्॥
वरुणाय नमः। 
प्रचेतसे नमः। 
सुरूपिणे नमः। 
अपां पतये नमः। 
मकरवाहनाय नमः। 
जलाधिपतये नमः। 
पाशहस्ताय नमः।
 
वेदादयः
(गताः, 1 पृष्ठे द्रष्टव्याः )
राक्षोघ्नम्
 तै॰सं॰ १.२.१४
कृ॒णु॒ष्व पाजः॒ प्रसि॑तिं॒ न पृ॒थ्वीं या॒हि राजे॒वाम॑वाँ॒ इभे॑न। 
तृ॒ष्वीमनु॒ प्रसि॑तिं द्रूणा॒नोऽस्ता॑ऽसि॒ विध्य॑ र॒क्षस॒स्तपि॑ष्ठैः॥ 
तव॑ भ्र॒मास॑ आशु॒या प॑त॒न्त्यनु॑ स्पृश धृष॒ता शोशु॑चानः। 
तपू॑ꣴष्यग्ने जु॒ह्वा॑ पत॒ङ्गानस॑न्दितो॒ विसृ॑ज॒ विष्व॑गु॒ल्काः॥ 
प्रति॒ स्पशो॒ विसृ॑ज॒ तूर्णि॑तमो॒ भवा॑ पा॒युर्वि॒शो अ॒स्या अद॑ब्धः। 
यो नो॑ दू॒रे अ॒घशँ॑ सो॒ यो अन्त्यग्ने॒ माकि॑ष्टे॒ व्यथि॒रा द॑धर्षीत्॥ 

उद॑ग्ने तिष्ठ॒ प्रत्याऽत॑नुष्व॒ न्य॑मित्राँ॑ ओषतात् तिग्महेते। 
यो नो॒ अरा॑तिँ समिधान च॒क्रे नी॒चा तं ध॑क्ष्यत॒सं न शुष्क᳚म्॥ 
ऊ॒र्ध्वो भ॑व॒ प्रति॑ वि॒ध्याध्य॒स्मदा॒ विष्कृ॑णुष्व॒ दैव्या᳚न्यग्ने। 
अव॑ स्थि॒रा त॑नुहि यातु॒जूनां᳚ जा॒मिमजा॑मिं॒ प्र मृ॑णीहि॒ शत्रू॑न्॥ 

स ते॑ जानाति सुम॒तिं य॑विष्ठ॒ य ईव॑ते॒ ब्रह्म॑णे गा॒तुमैर॑त्। 
विश्वा᳚न्यस्मै सु॒दिना॑नि रा॒यो द्यु॒म्नान्य॒र्यो वि दुरो॑ अ॒भि द्यौ᳚त्॥ 
सेद॑ग्ने अस्तु सु॒भगः॑ सु॒दानु॒र्यस्त्वा॒ नित्ये॑न ह॒विषा॒ य उ॒क्थैः। 
पिप्री॑षति॒ स्व आयु॑षि दुरो॒णे विश्वेद॑स्मै सु॒दिना॒ऽसास॑दि॒ष्टिः॥ 

अर्चा॑मि ते सुम॒तिं घोष्य॒र्वाक् सं ते॑ वा॒वाता॑ जरतामि॒यङ्गीः। 
स्वश्वा᳚स्त्वा सु॒रथा॑मर्जयेमा॒स्मे क्ष॒त्राणि॑ धारये॒रनु॒ द्यून्॥ 
इ॒ह त्वा॒ भूर्या च॑रे॒दुप॒ त्मन्दोषा॑वस्तर्दीदि॒वाँस॒मनु॒ द्यून्। 
क्रीड॑न्तस्त्वा सु॒मन॑सः सपेमा॒भि द्यु॒म्ना त॑स्थि॒वाँसो॒ जना॑नाम्॥ 
यस्त्वा॒ स्वश्वः॑ सुहिर॒ण्यो अ॑ग्न उप॒याति॒ वसु॑मता॒ रथे॑न। 
तस्य॑ त्रा॒ता भ॑वसि॒ तस्य॒ सखा॒ यस्त॑ आति॒थ्यमा॑नु॒षग्जुजो॑षत्॥ 

म॒हो रु॑जामि ब॒न्धुता॒ वचो॑भि॒स्तन्मा॑ पि॒तुर्गोत॑मा॒दन्वि॑याय। 
त्वं नो॑ अ॒स्य वच॑सश्चिकिद्धि॒ होत॑र्यविष्ठ सुक्रतो॒ दमू॑नाः॥ 
अस्व॑प्नजस्त॒रण॑यः सु॒शेवा॒ अत॑न्द्रासोऽवृ॒का अश्र॑मिष्ठाः। 
ते पा॒यवः॑ स॒ध्रिय॑ञ्चो नि॒षद्याग्ने॒ तव॑ नः पान्त्वमूर॥ 
ये पा॒यवो॑ मामते॒यं ते॑ अग्ने॒ पश्य॑न्तो अ॒न्धं दु॑रि॒तादर॑क्षन्। 
र॒रक्ष॒ तान् सु॒कृतो॑ वि॒श्ववे॑दा॒ दिप्स॑न्त॒ इद्रि॒पवो॒ ना ह॑ देभुः॥ 

त्वया॑ व॒यँ स॑ध॒न्य॑स्त्वोता॒स्तव॒ प्रणी᳚त्यश्याम॒ वाजा॑न्। 
उ॒भा शँसा॑ सूदय सत्यतातेऽनुष्ठु॒या कृ॑णुह्यह्रयाण॥ 
अ॒या ते॑ अग्ने स॒मिधा॑ विधेम॒ प्रति॒ स्तोमँ॑ श॒स्यमा॑नं गृभाय। 
दहा॒शसो॑ र॒क्षसः॑ पा॒ह्य॑स्मान् द्रु॒हो नि॒दो मि॑त्रमहो अव॒द्यात्॥ 
र॒क्षो॒हणं॑ वा॒जिन॒मा जि॑घर्मि मि॒त्रं प्रथि॑ष्ठ॒मुप॑ यामि॒ शर्म॑। 
शिशा॑नो अ॒ग्निः क्रतु॑भिः॒ समि॑द्धः॒ स नो॒ दिवा॒ स रि॒षः पा॑तु॒ नक्त᳚म्॥ 

वि ज्योति॑षा बृह॒ता भा᳚त्य॒ग्निरा॒विर्विश्वा॑नि कृणुते महि॒त्वा। 
प्रादे॑वीर्मा॒याः स॑हते दु॒रेवाः॒ शिशी॑ते॒ शृङ्गे॒ रक्ष॑से वि॒निक्षे᳚॥ 
उ॒त स्वा॒नासो॑ दि॒वि ष॑न्त्व॒ग्नेस्ति॒ग्मायु॑धा॒ रक्ष॑से॒ हन्त॒वा उ॑। 
 
इन्द्रं वो विश्वतस्परि
तै॰सं॰ १.६.१२
इन्द्रं॑ वो वि॒श्वत॒स्परि॒ हवा॑महे॒ जने᳚भ्यः। 
अ॒स्माक॑मस्तु॒ केव॑लः। 
इन्द्रं॒ नरो॑ ने॒मधि॑ता हवन्ते॒ यत्पार्या॑ यु॒नज॑ते॒ धिय॒स्ताः। 
शूरो॒ नृषा॑ता॒ शव॑सश्चका॒न आ गोम॑ति व्र॒जे भ॑जा॒ त्वं नः॑। 
इ॒न्द्रि॒याणि॑ शतक्रतो॒ या ते॒ जने॑षु प॒ञ्चसु॑। 
इन्द्र॒ तानि॑ त॒ आ वृ॑णे। 
अनु॑ ते दायि म॒ह इ॑न्द्रि॒याय॑ स॒त्रा ते॒ विश्व॒मनु॑ वृत्र॒हत्ये᳚। 

अनु॑ क्ष॒त्रमनु॒ सहो॑ यज॒त्रेन्द्र॑ दे॒वेभि॒रनु॑ ते नृ॒षह्ये᳚। 
आ यस्मि᳚न् स॒प्त वा॑स॒वास्तिष्ठ॑न्ति स्वा॒रुहो॑ यथा। 
ऋषि॑र्ह दीर्घ॒श्रुत्त॑म॒ इन्द्र॑स्य घ॒र्मो अति॑थिः। 
आ॒मासु॑ प॒क्वमैर॑य॒ आसूर्यँ॑ रोहयो दि॒वि। 
घ॒र्मं न सामं॑ तपता सुवृ॒क्तिभि॒र्जुष्टं॒ गिर्व॑णसे॒ गिरः॑। 
इन्द्र॒मिद्गा॒थिनो॑ बृ॒हदिन्द्र॑म॒र्केभि॑र॒र्किणः॑। 
इन्द्रं॒ वाणी॑रनूषत। 
गाय॑न्ति त्वा गाय॒त्रिणोऽर्च॑न्त्य॒र्कम॒र्किणः॑। 

ब्र॒ह्माण॑स्त्वा शतक्रत॒वुद्वँ॒ शमि॑व येमिरे। 
अँ॒हो॒मुचे॒ प्र भ॑रेमा मनी॒षामो॑षिष्ठ॒दाव्ने॑ सुम॒तिं गृ॑णा॒नाः। 
इ॒दमि॑न्द्र॒ प्रति॑ ह॒व्यं गृ॑भाय स॒त्याः स॑न्तु॒ यज॑मानस्य॒ कामाः᳚। 
वि॒वेष॒ यन्मा॑ धि॒षणा॑ ज॒जान॒ स्तवै॑ पु॒रा पार्या॒दिन्द्र॒मह्नः॑। 
अँह॑सो॒ यत्र॑ पी॒पर॒द्यथा॑ नो ना॒वेव॒ यान्त॑मु॒भये॑ हवन्ते। 
प्र स॒म्राजं॑ प्रथ॒मम॑ध्व॒राणा॑मँहो॒ मुचं॑ वृष॒भं य॒ज्ञिया॑नाम्। 

अ॒पां नपा॑तमश्विना॒ हय॑न्तम॒स्मिन्न॑र इन्द्रि॒यं ध॑त्त॒मोजः॑। 
वि न॑ इन्द्र॒ मृधो॑ जहि नी॒चा य॑च्छ पृतन्य॒तः। 
अ॒ध॒स्प॒दं तमीं᳚ कृधि॒ यो अ॒स्माँ अ॑भि॒दास॑ति। 
इन्द्र॑ क्ष॒त्रम॒भि वा॒ममोजोऽजा॑यथा वृषभ चर्षणी॒नाम्। 
अपा॑नुदो॒ जन॑ममित्र॒यन्त॑मु॒रुं दे॒वेभ्यो॑ अकृणोरु लो॒कम्। 
मृ॒गो न भी॒मः कु॑च॒रो गि॑रि॒ष्ठाः प॑रा॒वत॒ आ ज॑गामा॒ पर॑स्याः। 

सृ॒कँ सँ॒शाय॑ प॒विमि॑न्द्र ति॒ग्मं विशत्रू᳚न् ताढि॒ वि मृधो॑ नुदस्व। 
वि शत्रू॒न् वि मृधो॑ नुद॒ वि वृ॒त्रस्य॒ हनू॑ रुज। 
वि म॒न्युमि॑न्द्र भामि॒तो॑ऽमित्र॑स्याभि॒दास॑तः। 
त्रा॒तार॒मिन्द्र॑मवि॒तार॒मिन्द्रँ॒ हवे॑ हवे सु॒हवँ॒ शूर॒मिन्द्र᳚म्। 
हु॒वे नु श॒क्रं पु॑रुहू॒तमिन्द्र॑ꣴ स्व॒स्ति नो॑ म॒घवा॑ धा॒त्विन्द्रः॑। 

मा ते॑ अ॒स्याँ स॑हसाव॒न् परि॑ष्टाव॒घाय॑ भूम हरिवः परा॒दै। 
त्राय॑स्व नोऽवृ॒केभि॒र्वरू॑थै॒स्तव॑ प्रि॒यासः॑ सू॒रिषु॑ स्याम। 
अन॑वस्ते॒ रथ॒मश्वा॑य तक्ष॒न्त्वष्टा॒ वज्रं॑ पुरुहूत द्यु॒मन्त᳚म्। 
ब्र॒ह्माण॒ इन्द्रं॑ म॒हय॑न्तो अ॒र्कैरव॑र्धय॒न्नह॑ये॒ हन्त॒वा उ॑। 
वृष्णे॒ यत्ते॒ वृष॑णो अ॒र्कमर्चा॒निन्द्र॒ ग्रावा॑णो॒ अदि॑तिः स॒जोषाः᳚। 
अ॒न॒श्वासो॒ ये प॒वयो॑ऽर॒था इन्द्रे॑षिता अ॒भ्यव॑र्तन्त॒ दस्यू॑न्॥
यत इन्द्र, स्वस्तिदा
तै॰आ॰१०.१
यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 
स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः। 

महानिन्द्रः, सजोषा
तै॰आ॰१०.१
  म॒हाँ इन्द्रो॒ वज्र॑बाहुः षोड॒शी शर्म॑ यच्छतु। 
स्व॒स्ति नो॑ म॒घवा॑ करोतु॒ हन्तु॑ पा॒प्मानं॒ यो᳚ऽस्मान् द्वेष्टि॑॥ 
स॒जोषा॑ इन्द्र॒ सग॑णो म॒रुद्भिः॒ सोमं॑ पिब वृत्रहञ्छूर वि॒द्वान्। 
ज॒हि  शत्रूँ॒रप॒ मृधो॑ नुद॒स्वाथाभ॑यं कृणुहि वि॒श्वतो॑ नः॥
ये देवाः पुरःसदः (मूलम्)
तै॰सं॰ १.८.७.१
ये दे॒वाः पु॑रः॒सदो॒ऽग्निऽने᳚त्रा दक्षिण॒सदो॑ य॒मने᳚त्रा पश्चा॒त्सदः॑ सवि॒तृने᳚त्रा उत्तर॒सदो॒ वरु॑णनेत्रा उपरि॒षदो॒ बृह॒स्पति॑नेत्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥ 
अ॒ग्नये॑ रक्षो॒घ्ने स्वाहा॑ य॒माय॑ सवि॒त्रे वरु॑णाय॒ बृह॒स्पत॑ये॒ दुव॑स्वते रक्षो॒घ्ने स्वाहा᳚॥
ये देवाः पुरःसदः (सानुषङ्गः)
  ये दे॒वाः पु॑रः॒सदो॒ऽग्निऽने᳚त्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥ 
ये दे॒वा द॑क्षिण॒सदो॑ य॒मने᳚त्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥ 
ये दे॒वाः पश्चा॒त्सदः॑ सवि॒तृने᳚त्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥ 
ये दे॒वा उ॑त्तर॒सदो॒ वरु॑णनेत्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥ 
ये दे॒वा उ॑परि॒षदो॒ बृह॒स्पति॑नेत्रा रक्षो॒हण॒स्ते नः॑ पान्तु॒ ते नो॑ऽवन्तु॒ तेभ्यो॒ नम॒स्तेभ्यः॒ स्वाहा᳚॥
  अ॒ग्नये॑ रक्षो॒घ्ने स्वाहा᳚॥ 
य॒माय॑ रक्षो॒घ्ने स्वाहा᳚॥ 
स॒वि॒त्रे र॑क्षो॒घ्ने स्वाहा᳚॥ 
वरु॑णाय॒ रक्षो॒घ्ने स्वाहा᳚॥ 
बृह॒स्पत॑ये॒ दुव॑स्वते रक्षो॒घ्ने स्वाहा᳚॥
अग्निरायुष्मान् (मूलम्)
तै॰सं॰२.३.१०.३
अ॒ग्निरायु॑ष्मा॒न् स वन॒स्पति॑भि॒रायु॑ष्मा॒न् तेन॒ त्वायु॒षायु॑ष्मन्तं करोमि॒ सोम॒ आयु॑ष्मा॒न् स ओष॑धीभिर्य॒ज्ञ आयु॑ष्मा॒न् स दक्षि॑णाभि॒र्ब्रह्मायु॑ष्म॒त् तद्ब्रा᳚ह्म॒णैरायु॑ष्मद् दे॒वा आयु॑ष्मन्त॒स्ते॑ऽमृते॒नाऽयु॑ष्मन्त॒स्तेन॒ त्वाऽयु॒षाऽयु॑ष्मन्तं करोमि॥
अग्निरायुष्मान् (सानुषङ्गः)
  अ॒ग्निरायु॑ष्मा॒न् स वन॒स्पति॑भि॒रायु॑ष्मा॒न् तेन॒ त्वायु॒षायु॑ष्मन्तं करोमि॥ 
सोम॒ आयु॑ष्मा॒न् स ओष॑धीभि॒रायु॑ष्मा॒न् तेन॒ त्वायु॒षायु॑ष्मन्तं करोमि॥ 
य॒ज्ञ आयु॑ष्मा॒न् स दक्षि॑णाभि॒रायु॑ष्मा॒न् तेन॒ त्वायु॒षायु॑ष्मन्तं करोमि॥ 
ब्रह्मायु॑ष्म॒त् तद्ब्रा᳚ह्म॒णैरायु॑ष्म॒त् तेन॒ त्वायु॒षायु॑ष्मन्तं करोमि॥ 
दे॒वा आयु॑ष्मन्त॒स्ते॑ऽमृते॒नाऽयु॑ष्मन्त॒स्तेन॒ त्वायु॒षायु॑ष्मन्तं करोमि॥
या वामिन्द्रावरुणा (मूलम्)
तै॰सं॰ २.३.१३.१
या वा॑मिन्द्रावरुणा यत॒व्या॑ त॒नूस्तये॒ममँह॑सो मुञ्चतं॒ या वा॑मिन्द्रावरुणा सह॒स्या॑ रक्ष॒स्या॑ तेज॒स्या॑ त॒नूस्तये॒ममँह॑सो मुञ्चतं॒ यो वा॑मिन्द्रावरुणाव॒ग्नौ स्राम॒स्तं वा॑मे॒तेनाव॑ यजे॒ यो वा॑मिन्द्रावरुणा द्वि॒पात्सु॑ प॒शुषु॒ चतु॑ष्पात्सु गो॒ष्ठे गृ॒हेष्व॒प्स्वोष॑धीषु॒ वन॒स्पति॑षु॒ स्राम॒स्तं वा॑मे॒तेनाव॑ यजे॥
या वामिन्द्रावरुणा (सानुषङ्गः)
  या वा॑मिन्द्रावरुणा यत॒व्या॑ त॒नूस्तये॒ममँह॑सो मुञ्चतम्॥ 
या वा॑मिन्द्रावरुणा सह॒स्या॑ त॒नूस्तये॒ममँह॑सो मुञ्चतम्॥ 
या वा॑मिन्द्रावरुणा रक्ष॒स्या॑ त॒नूस्तये॒ममँह॑सो मुञ्चतम्॥ 
या वा॑मिन्द्रावरुणा तेज॒स्या॑ त॒नूस्तये॒ममँह॑सो मुञ्चतम्॥
  यो वा॑मिन्द्रावरुणाव॒ग्नौ स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा द्वि॒पात्सु॑ प॒शुषु॒ स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा॒  चतु॑ष्पात्सु॒ स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा गो॒ष्ठे स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा गृ॒हेषु॒ स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा॒प्सु स्राम॒स्तं वा॑मे॒तेनाव॑ यजे॥ 
यो वा॑मिन्द्रावरु॒णौष॑धीषु॒ स्राम॒स्तं वा॑मे॒तेनाव॑ यजे॥ 
यो वा॑मिन्द्रावरुणा॒ वन॒स्पति॑षु॒ स्राम॒स्तं वा॑मे॒तेनाव॑ यजे॥
आप्यम्
तै॰सं॰ ५.७.४
अग्ने॑ यशस्वि॒न् यश॑से॒मम॑र्प॒येन्द्रा॑वती॒मप॑चितीमि॒हाऽव॑ह। 
अ॒यं मू॒र्धा प॑रमे॒ष्ठी सु॒वर्चाः᳚ समा॒नाना॑मुत्त॒मश्लो॑को अस्तु॥ 
भ॒द्रं पश्य॑न्त॒ उप॑ सेदु॒रग्रे॒ तपो॑ दी॒क्षामृष॑यः सुव॒र्विदः॑। 
ततः॑ क्ष॒त्रं बल॒मोज॑श्च जा॒तं तद॒स्मै दे॒वा अ॒भि सं न॑मन्तु॥ 
धा॒ता वि॑धा॒ता प॑र॒मोत स॒न्दृक् प्र॒जाप॑तिः परमे॒ष्ठी वि॒राजा᳚। 
स्तोमा॒श्छन्दाँ॑सि नि॒विदो॑ म आहुरे॒तस्मै॑ रा॒ष्ट्रम॒भि सं न॑माम॥ 
अ॒भ्याव॑र्तध्व॒मुप॒ मेत॑ सा॒कम॒यँ शा॒स्ताऽधि॑पतिर्वो अस्तु। 
अ॒स्य वि॒ज्ञान॒मनु॒ सँ र॑भध्वमि॒मं प॒श्चादनु॑ जीवाथ॒ सर्वे᳚॥
राष्ट्रभृतः (मूलम्)
तै॰सं॰ ३.४.७.१
ऋ॒ता॒षाडृ॒तधा॑मा॒ऽग्निर्ग॑न्ध॒र्वस्तस्यौष॑धयोऽप्स॒रस॒ ऊर्जो॒ नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा॑ सँहि॒तो वि॒श्वसा॑मा॒ सूर्यो॑ गन्ध॒र्वस्तस्य॒ मरी॑चयोऽप्स॒रस॑ आ॒युवः॑ सुषु॒म्नः सूर्य॑रश्मिश्च॒न्द्रमा॑ गन्ध॒र्वस्तस्य॒ नक्ष॑त्राण्यप्स॒रसो॑ बे॒कुर॑यो भु॒ज्युः सु॑प॒र्णो य॒ज्ञो ग॑न्ध॒र्वस्तस्य॒ दक्षि॑णा अप्स॒रस॑स्त॒वाः प्र॒जाप॑तिर्वि॒श्वक॑र्मा॒ मनो॑ गन्ध॒र्वस्तस्य॑र्क्सा॒मान्य॑प्स॒रसो॒ वह्न॑य इषि॒रो वि॒श्वव्य॑चा॒ वातो॑ गन्ध॒र्वस्तस्यापो᳚ऽप्स॒रसो॑ मु॒दा भुव॑नस्य पते॒ यस्य॑ त उ॒परि॑ गृ॒हा इ॒ह च॑। 
स नो॑ रा॒स्वाज्या॑निँ रा॒यस्पोषँ॑ सु॒वीर्यँ॑ संवत्स॒रीणा॑ꣴ स्व॒स्तिम्॥
प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वस्तस्य॒ विश्व॑मप्स॒रसो॒ भुवः॑ सुक्षि॒तिः सुभू॑तिर्भद्र॒कृत्सुव॑र्वान्प॒र्जन्यो॑ गन्ध॒र्वस्तस्य॑ वि॒द्युतो᳚ऽप्स॒रसो॒ रुचो॑ दू॒रे हे॑तिरमृड॒यो मृ॒त्युर्ग॑न्ध॒र्वस्तस्य॑ प्र॒जा अ॑प्स॒रसो॑ भी॒रुव॒श्चारुः॑ कृपणका॒शी कामो॑ गन्ध॒र्वस्तस्या॒धयो᳚ऽप्स॒रसः॑ शो॒चय॑न्ती॒र्नाम॒ स इ॒दं ब्रह्म॑क्ष॒त्रं पा॑तु॒ ता इ॒दं ब्रह्म॑क्ष॒त्रं पा᳚न्तु॒ तस्मै॒ स्वाहा॒ ताभ्यः॒ स्वाहा॒ स नो॑ भुवनस्य पते॒ यस्य॑ त उ॒परि॑ गृ॒हा इ॒ह च॑। 
उ॒रुब्रह्म॑णे॒ऽस्मै क्ष॒त्राय॒ महि॒ शर्म॑ यच्छ॒ स्वाहा᳚॥
राष्ट्रभृतः (बोधायनीयः)
  ऋ॒ता॒षाडृ॒तधा॑मा॒ऽग्निर्ग॑न्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्यौष॑धयोऽप्स॒रस॒ ऊर्जो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा॑ सँहि॒तो ॰)
सँ॒हि॒तो वि॒श्वसा॑मा॒ सूर्यो॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॒ मरी॑चयोऽप्स॒रस॑ आ॒युवो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा॑ सुषु॒म्नः॰) 
सु॒षु॒म्नः सूर्य॑रश्मिश्च॒न्द्रमा॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॒ नक्ष॑त्राण्यप्स॒रसो॑ बे॒कुर॑यो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा॑ भु॒ज्युः॰)
भु॒ज्युः सु॑प॒र्णो य॒ज्ञो ग॑न्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॒ दक्षि॑णा अप्स॒रस॑स्त॒वा नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा᳚ प्र॒जाप॑तिः)
प्र॒जाप॑तिर्वि॒श्वक॑र्मा॒ मनो॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॑र्क्सा॒मान्य॑प्स॒रसो॒ वह्न॑यो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहे॑षि॒रो वि॒श्वव्य॑चा॒॰)
इ॒षि॒रो वि॒श्वव्य॑चा॒ वातो॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्यापो᳚ऽप्स॒रसो॑ मु॒दा नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा॒ भुव॑नस्य॰)
भुव॑नस्य पते॒ यस्य॑ त उ॒परि॑ गृ॒हा इ॒ह च॑। 
स नो॑ रा॒स्वाज्या॑निँ रा॒यस्पोषँ॑ सु॒वीर्यँ॑ संवत्स॒रीणा॑ꣴ स्व॒स्तिꣴ स्वाहा᳚॥ 
(स्वाहा॑ परमे॒ष्ठ्यधि॑पतिर्मृ॒त्युर्ग॑न्ध॒र्वः॰)
प॒र॒मे॒ष्ठ्यधि॑पतिर्मृ॒त्युर्ग॑न्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॒ विश्व॑मप्स॒रसो॒ भुवो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(स्वाहा॑ सुक्षि॒तिः॰)
सु॒क्षि॒तिः सुभू॑तिर्भद्र॒कृत्सुव॑र्वान्प॒र्जन्यो॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॑ वि॒द्युतो᳚ऽप्स॒रसो॒ रुचो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(ताभ्यः॒ स्वाहा॑ दू॒रे॰)
दू॒रे हे॑तिरमृड॒यो मृ॒त्युर्ग॑न्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्य॑ प्र॒जा अ॑प्स॒रसो॑ भी॒रुवो॒ नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(ताभ्यः॒ स्वाहा॒ चारुः॑॰)
चारुः॑ कृपणका॒शी कामो॑ गन्ध॒र्वः स इ॒दं ब्रह्म॑क्ष॒त्रं पा॑तु॒ तस्मै॒ स्वाहा᳚। 
तस्या॒धयो᳚ऽप्स॒रसः॑ शो॒चय॑न्ती॒र्नाम॒ ता इ॒दं ब्रह्म॑क्ष॒त्रं पा᳚न्तु॒ ताभ्यः॒ स्वाहा᳚॥ 
(ताभ्यः॒ स्वाहा॒ स नो॑॰)
स नो॑ भुवनस्य पते॒ यस्य॑ त उ॒परि॑ गृ॒हा इ॒ह च॑। 
उ॒रुब्रह्म॑णे॒ऽस्मै क्ष॒त्राय॒ महि॒ शर्म॑ यच्छ॒ स्वाहा᳚॥
सर्पसूक्तम्
तै॰सं॰ ४.२.८.३
नमो॑ अस्तु स॒र्पेभ्यो॒ ये के च॑ पृथि॒वीमनु॑। 
ये अ॒न्तरि॑क्षे॒ ये दि॒वि तेभ्यः॑ स॒र्पेभ्यो॒ नमः॑॥ 
ये॑ऽदो रो॑च॒ने दि॒वो ये वा॒ सूर्य॑स्य र॒श्मिषु॑। 
येषा॑म॒प्सु सदः॑ कृ॒तं तेभ्यः॑ स॒र्पेभ्यो॒ नमः॑॥ 
या इष॑वो यातु॒धाना॑नां॒ ये वा॒ वन॒स्पतीँ॒ रनु॑। 
ये वा॑ऽव॒टेषु॒ शेर॑ते॒ तेभ्यः॑ स॒र्पेभ्यो॒ नमः॑॥
पञ्चचोडाः (मूलम्)
तै॰सं॰ ४.४.३.१
अ॒यं पु॒रो हरि॑केशः॒ सूर्य॑रश्मि॒स्तस्य॑ रथगृ॒त्सश्च॒ रथौ॑जाश्च सेनानिग्राम॒ण्यौ॑ पुञ्जिकस्थ॒ला च॑ कृतस्थ॒ला चा᳚प्स॒रसौ॑ यातु॒धाना॑ हे॒ती रक्षाँ॑सि॒ प्रहे॑तिर॒यं द॑क्षि॒णा वि॒श्वक॑र्मा॒ तस्य॑ रथस्व॒नश्च॒ रथे॑ चित्रश्च सेनानिग्राम॒ण्यौ॑ मेन॒का च॑ सहज॒न्या चा᳚प्स॒रसौ॑ द॒ङ्क्ष्णवः॑ प॒शवो॑ हे॒तिः पौरु॑षेयो व॒धः प्रहे॑तिर॒यं प॒श्चाद् वि॒श्वव्य॑चा॒स्तस्य॒ रथ॑प्रोत॒श्चास॑मरथश्च सेनानिग्राम॒ण्यौ᳚ प्र॒म्लोच॑न्ती चानु॒म्लोच॑न्ती चाप्स॒रसौ᳚ स॒र्पा हे॒तिर्व्या॒घ्राः प्रहे॑तिर॒यमु॑त्त॒रात् संयद्व॑सु॒स्तस्य॑ सेन॒जिच्च॑ सु॒षेण॑श्च सेनानिग्राम॒ण्यौ॑ वि॒श्वाची॑ च घृ॒ताची॑ चाप्स॒रसा॒वापो॑ हे॒तिर्वातः॒ प्रहे॑तिर॒यमु॒पर्य॒र्वाग् व॑सु॒स्तस्य॒ तार्क्ष्य॒श्चारि॑ष्टनेमिश्च सेनानिग्राम॒ण्या॑वु॒र्वशी॑ च पू॒र्वचि॑त्तिश्चाप्स॒रसौ॑ वि॒द्युद्धे॒तिर॑व॒स्फूर्ज॒न् प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
पञ्चचोडाः (सानुषङ्गः)
  अ॒यं पु॒रो हरि॑केशः॒ सूर्य॑रश्मि॒स्तस्य॑ रथगृ॒त्सश्च॒ रथौ॑जाश्च सेनानिग्राम॒ण्यौ॑ पुञ्जिकस्थ॒ला च॑ कृतस्थ॒ला चा᳚प्स॒रसौ॑ यातु॒धाना॑ हे॒ती रक्षाँ॑सि॒ प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अ॒यं द॑क्षि॒णा वि॒श्वक॑र्मा॒ तस्य॑ रथस्व॒नश्च॒ रथे॑ चित्रश्च सेनानिग्राम॒ण्यौ॑ मेन॒का च॑ सहज॒न्या चा᳚प्स॒रसौ॑ द॒ङ्क्ष्णवः॑ प॒शवो॑ हे॒तिः पौरु॑षेयो व॒धः प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अ॒यं प॒श्चाद् वि॒श्वव्य॑चा॒स्तस्य॒ रथ॑प्रोत॒श्चास॑मरथश्च सेनानिग्राम॒ण्यौ᳚ प्र॒म्लोच॑न्ती चानु॒म्लोच॑न्ती चाप्स॒रसौ॑ स॒र्पा हे॒तिर्व्या॒घ्राः प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अ॒यमु॑त्त॒रात् सं॒यद्व॑सु॒स्तस्य॑ सेन॒जिच्च॑ सु॒षेण॑श्च सेनानिग्राम॒ण्यौ॑ वि॒श्वाची॑ च घृ॒ताची॑ चाप्स॒रसा॒वापो॑ हे॒तिर्वातः॒ प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अ॒यमु॒पर्य॒र्वाग्व॑सु॒स्तस्य॒ तार्क्ष्य॒श्चारि॑ष्टनेमिश्च सेनानिग्राम॒ण्या॑वु॒र्वशी॑ च पू॒र्वचि॑त्तिश्चाप्स॒रसौ॑ वि॒द्युद्धे॒तिर॑व॒स्फूर्ज॒न् प्रहे॑ति॒स्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अप्रतिरथम् (परि॰)
तै॰सं॰ ४.६.४
आ॒शुः शिशा॑नो वृष॒भो न यु॒ध्मो घ॑नाघ॒नः क्षोभ॑णश्चर्षणी॒नाम्। 
सं॒क्रन्द॑नोऽनिमि॒ष ए॑कवी॒रः श॒तँ सेना॑ अजयत् सा॒कमिन्द्रः॑। 
सं॒क्रन्द॑नेनानिमि॒षेण॑ जि॒ष्णुना॑ युत्का॒रेण॑ दुश्च्यव॒नेन॑ धृ॒ष्णुना᳚। 
तदिन्द्रे॑ण जयत॒ तत्स॑हध्वं॒ युधो॑ नर॒ इषु॑हस्तेन॒ वृष्णा᳚। 
स इषु॑हस्तैः॒ सनि॑ष॒ङ्गिभि॑र्व॒शी सꣴस्र॑ष्टा॒ स युध॒ इन्द्रो॑ ग॒णेन॑। 
सँ॒सृ॒ष्ट॒जित् सो॑म॒पा बा॑हुश॒र्ध्यू᳚र्ध्वध॑न्वा॒ प्रति॑हिताभि॒रस्ता᳚। 

बृह॑स्पते॒ परि॑ दीया॒ रथे॑न रक्षो॒हाऽमित्राँ॑ अप॒बाध॑मानः। 
प्र॒भ॒ञ्जन् सेनाः᳚ प्रमृ॒णो यु॒धा यज॑न्न॒स्माक॑मेध्यवि॒ता रथा॑नाम्। 
गो॒त्र॒भिदं॑ गो॒विदं॒ वज्र॑बाहुं॒ जय॑न्त॒मज्म॑ प्रमृ॒णन्त॒मोज॑सा। 
इ॒मँ स॑जाता॒ अनु॑ वीरयध्व॒मिन्द्रँ॑ सखा॒योऽनु॒ सँ र॑भध्वम्। 
ब॒ल॒वि॒ज्ञा॒यः स्थवि॑रः॒ प्रवी॑रः॒ सह॑स्वान् वा॒जी सह॑मान उ॒ग्रः। 
अ॒भिवी॑रो अ॒भिस॑त्त्वा सहो॒जा जैत्र॑मिन्द्र॒ रथ॒मा ति॑ष्ठ गो॒वित्। 
अ॒भि गो॒त्राणि॒ सह॑सा॒ गाह॑मानोऽदा॒यो वी॒रः श॒तम॑न्यु॒रिन्द्रः॑। 

दु॒श्च्य॒व॒नः पृ॑तना॒षाड॑यु॒ध्यो᳚ऽस्माकँ॒ सेना॑ अवतु॒ प्र यु॒त्सु। 
इन्द्र॑ आसां ने॒ता बृह॒स्पति॒र्दक्षि॑णा य॒ज्ञः पु॒र ए॑तु॒ सोमः॑। 
दे॒व॒से॒नाना॑मभिभञ्जती॒नां जय॑न्तीनां म॒रुतो॑ य॒न्त्वग्रे᳚। 
इन्द्र॑स्य॒ वृष्णो॒ वरु॑णस्य॒ राज्ञ॑ आदि॒त्यानां᳚ म॒रुताँ॒ शर्ध॑ उ॒ग्रम्। 
म॒हाम॑नसां भुवनच्य॒वानां॒ घोषो॑ दे॒वानां॒ जय॑ता॒मुद॑स्थात्। 
अ॒स्माक॒मिन्द्रः॒ समृ॑तेषु ध्व॒जेष्व॒स्माकं॒ या इष॑व॒स्ता ज॑यन्तु। 

अ॒स्माकं॑ वी॒रा उत्त॑रे भवन्त्व॒स्मानु॑ देवा अवता॒ हवे॑षु। 
उद्ध॑र्षय मघव॒न्नायु॑धा॒न्युत् सत्त्व॑नां माम॒कानां॒ महाँ॑सि। 
उद् वृ॑त्रहन् वा॒जिनां॒ वाजि॑ना॒न्युद्रथा॑नां॒ जय॑तामेतु॒ घोषः॑। 
उप॒ प्रेत॒ जय॑ता नरः स्थि॒रा वः॑ सन्तु बा॒हवः॑। 
इन्द्रो॑ वः॒ शर्म॑ यच्छत्त्वनाधृ॒ष्या यथाऽस॑थ। 
अव॑सृष्टा॒ परा॑ पत॒ शर॑व्ये॒ ब्रह्म॑सँशिता। 

गच्छा॒मित्रा॒न् प्रवि॑श॒ मैषां॒ कं च॒नोच्छि॑षः। 
मर्मा॑णि ते॒ वर्म॑भिश्छादयामि॒ सोम॑स्त्वा॒ राजा॒ऽमृते॑ना॒भि व॑स्ताम्। 
उ॒रोर्वरी॑यो॒ वरि॑वस्ते अस्तु॒ जय॑न्तं॒ त्वामनु॑ मदन्तु दे॒वाः। 
यत्र॑ बा॒णाः सं॒पत॑न्ति कुमा॒रा वि॑शि॒खा इ॑व। 
इन्द्रो॑ न॒स्तत्र॑ वृत्र॒हा वि॑श्वा॒हा शर्म॑ यच्छतु॥
शं च मे मयश्च मे
तै॰सं॰ ५.४
शं च॑ मे॒ मय॑श्च मे प्रि॒यं च॑ मेऽनुका॒मश्च॑ मे॒ काम॑श्च मे सौमन॒सश्च॑ मे भ॒द्रं च॑ मे॒ श्रेय॑श्च मे॒ वस्य॑श्च मे॒ यश॑श्च मे॒ भग॑श्च मे॒ द्रवि॑णं च मे य॒न्ता च॑ मे ध॒र्ता च॑ मे॒ क्षेम॑श्च मे॒ धृति॑श्च मे॒ विश्वं॑ च मे॒ मह॑श्च मे सं॒विच्च॑ मे॒ ज्ञात्रं॑ च मे॒ सूश्च॑ मे प्र॒सूश्च॑ मे॒ सीरं॑ च मे ल॒यश्च॑ म ऋ॒तं च॑ मे॒ऽमृतं॑ च मेऽय॒क्ष्मं च॒ मेऽना॑मयच्च मे जी॒वातु॑श्च मे दीर्घायु॒त्त्वं च॑ मेऽनमि॒त्रं च॒ मेऽभ॑यं च मे सु॒गं च॑ मे॒ शय॑नं च मे सू॒षा च॑ मे सु॒दिनं॑ च मे॥
विहव्यम्
तै॰सं॰ ४.७.१४
ममा᳚ग्ने॒ वर्चो॑ विह॒वेष्व॑स्तु व॒यं त्वेन्धा॑नास्त॒नुवं॑ पुषेम। 
मह्यं॑ नमन्तां प्र॒दिश॒श्चत॑स्र॒स्त्वयाऽध्य॑क्षेण॒ पृत॑ना जयेम॥ 
मम॑ दे॒वा वि॑ह॒वे स॑न्तु॒ सर्व॒ इन्द्रा॑वन्तो म॒रुतो॒ विष्णु॑र॒ग्निः। 
ममा॒न्तरि॑क्षमु॒रु गो॒पम॑स्तु॒ मह्यं॒ वातः॑ पवतां॒ कामे॑ अ॒स्मिन्॥ 
मयि॑ दे॒वा द्रवि॑ण॒मा य॑जन्तां॒ मय्या॒शीर॑स्तु॒ मयि॑ दे॒वहू॑तिः। 

दैव्या॒ होता॑रा वनिषन्त॒ पूर्वेऽरि॑ष्टाः स्याम त॒नुवा॑ सु॒वीराः᳚॥ 
मह्यं॑ यजन्तु॒ मम॒ यानि॑ ह॒व्याऽकू॑तिः स॒त्या मन॑सो मे अस्तु। 
एनो॒ मा नि गां᳚ कत॒मच्च॒नाहं विश्वे॑ देवासो॒ अधि॑ वोचता मे॥ 
देवीः᳚ षडुर्वीरु॒रुणः॑ कृणोत॒ विश्वे॑ देवास इ॒ह वी॑रयध्वम्। 
मा हा᳚स्महि प्र॒जया॒ मा त॒नूभि॒र्मा र॑धाम द्विष॒ते सो॑म राजन्॥ 

अ॒ग्निर्म॒न्युं प्र॑तिनु॒दन् पु॒रस्ता॒दद॑ब्धो गो॒पाः परि॑ पाहि न॒स्त्वम्। 
प्र॒त्यञ्चो॑ यन्तु नि॒गुतः॒ पुन॒स्ते॑ऽमैषां᳚ चि॒त्तं प्र॒बुधा॒ वि ने॑शत्॥ 
धा॒ता धा॑तृ॒णां भुव॑नस्य॒ यस्पति॑र्दे॒वँ स॑वि॒तार॑मभिमाति॒षाह᳚म्। 
इ॒मं य॒ज्ञम॒श्विनो॒भा बृह॒स्पति॑र्दे॒वाः पा᳚न्तु॒ यज॑मानं न्य॒र्थात्॥ 
उ॒रु॒व्यचा॑ नो महि॒षः शर्म॑ यँ सद॒स्मिन् हवे॑ पुरुहू॒तः पु॑रु॒क्षु। 

स नः॑ प्र॒जायै॑ हर्यश्व मृड॒येन्द्र॒ मा नो॑ रीरिषो॒ मा परा॑ दाः॥ 
ये नः॑ स॒पत्ना॒ अप॒ ते भ॑वन्त्विन्द्रा॒ग्निभ्या॒मव॑ बाधामहे॒ तान्। 
वस॑वो रु॒द्रा आ॑दि॒त्या उ॑परि॒स्पृशं॑ मो॒ग्रं चेत्ता॑रमधिरा॒जम॑क्रन्॥ 
अ॒र्वाञ्च॒मिन्द्र॑म॒मुतो॑ हवामहे॒ यो गो॒जिद्ध॑न॒जिद॑श्व॒जिद्यः। 
इ॒मं नो॑ य॒ज्ञं वि॑ह॒वे जु॑षस्वा॒स्य कु॑र्मो हरिवो मे॒दिनं॑ त्वा॥
मृगारम्
तै॰सं॰ ४.७.१५
अ॒ग्नेर्म॑न्वे प्रथ॒मस्य॒ प्रचे॑तसो॒ यं पाञ्च॑जन्यं ब॒हवः॑ समि॒न्धते᳚। 
विश्व॑स्यां वि॒शि प्र॑विविशि॒वाँ स॑मीमहे॒ स नो॑ मुञ्च॒त्वँह॑सः॥ 
यस्ये॒दं प्रा॒णन्नि॑मि॒षद्यदेज॑ति॒ यस्य॑ जा॒तं जन॑मानं च॒ केव॑लम्। 
स्तौम्य॒ग्निं ना॑थि॒तो जो॑हवीमि॒ स नो॑ मुञ्च॒त्वँह॑सः॥ 
इन्द्र॑स्य मन्ये प्रथ॒मस्य॒ प्रचे॑तसो वृत्र॒घ्नः स्तोमा॒ उप॒ मामु॒पागुः॑। 
यो दा॒शुषः॑ सु॒कृतो॒ हव॒मुप॒ गन्ता॒ स नो॑ मुञ्च॒त्वँह॑सः॥ 

यः स॑ङ्ग्रा॒मं नय॑ति॒ सं व॒शी यु॒धे यः पु॒ष्टानि॑ सँ सृ॒जति॑ त्र॒याणि॑। 
स्तौमीन्द्रं॑ नाथि॒तो जो॑हवीमि॒ स नो॑ मुञ्च॒त्वँह॑सः॥ 
म॒न्वे वां᳚ मित्रावरुणा॒ तस्य॑ वित्तँ॒ सत्यौ॑जसा दृँहणा॒ यं नु॒देथे᳚। 
या राजा॑नँ स॒रथं॑ या॒थ उ॑ग्रा॒ ता नो॑ मुञ्चत॒माग॑सः॥ 
यो वाँ॒ रथ॑ ऋ॒जुर॑श्मिः स॒त्यध॑र्मा॒ मिथु॒श्चर॑न्तमुप॒याति॑ दू॒षय॑न्। 

स्तौमि॑ मि॒त्रावरु॑णा नाथि॒तो जो॑हवीमि॒ तौ नो॑ मुञ्चत॒माग॑सः। 
वा॒योः स॑वि॒तुर्वि॒दथा॑नि मन्महे॒ यावा᳚त्म॒न्वद्बि॑भृ॒तो यौ च॒ रक्ष॑तः। 
यौ विश्व॑स्य परि॒भू ब॑भू॒वतु॒स्तौ नो॑ मुञ्चत॒माग॑सः॥ 
उप॒ श्रेष्ठा॑ न आ॒शिषो॑ दे॒वयो॒र्धर्मे॑ अस्थिरन्। 
स्तौमि॑ वा॒युँ स॑वि॒तारं॑ नाथि॒तो जो॑हवीमि॒ तौ नो॑ मुञ्चत॒माग॑सः॥ 
र॒थीत॑मौ रथी॒नाम॑ह्व ऊ॒तये॒ शुभं॒ गमि॑ष्ठौ सु॒यमे॑भि॒रश्वैः᳚। 

ययो᳚र्वां देवौ दे॒वेष्वनि॑शित॒मोज॒स्तौ नो॑ मुञ्चत॒माग॑सः॥ 
यदया॑तं वह॒तुँ सू॒र्याया᳚स्त्रिच॒क्रेण॑ सँ॒ सद॑मि॒च्छमा॑नौ। 
स्तौमि॑ दे॒वाव॒श्विनौ॑ नाथि॒तो जो॑हवीमि॒ तौ नो॑ मुञ्चत॒माग॑सः॥ 
म॒रुतां᳚ मन्वे॒ अधि॑ नो ब्रुवन्तु॒ प्रेमां वाचं॒ विश्वा॑मवन्तु॒ विश्वे᳚। 
आ॒शून्हु॑वे सु॒यमा॑नू॒तये॒ ते नो॑ मुञ्च॒न्त्वेन॑सः॥ 
ति॒ग्ममायु॑धं वीडि॒तँ सह॑स्वद्दि॒व्यँ शर्द्धः॒ पृत॑नासु जि॒ष्णु। 

स्तौमि॑ दे॒वान्म॒रुतो॑ नाथि॒तो जो॑हवीमि॒ ते नो॑ मुञ्च॒न्त्वेन॑सः॥ 
दे॒वानां᳚ मन्वे॒ अधि॑ नो ब्रुवन्तु॒ प्रेमां वाचं॒ विश्वा॑मवन्तु॒ विश्वे᳚। 
आ॒शून्हु॑वे सु॒यमा॑नू॒तये॒ ते नो॑ मुञ्च॒न्त्वेन॑सः॥ 
यदि॒दं मा॑ऽभि॒शोच॑ति॒ पौरु॑षेयेण॒ दैव्ये॑न। 
स्तौमि॒ विश्वा᳚न्दे॒वान्ना॑थि॒तो जो॑हवीमि॒ ते नो॑ मुञ्च॒न्त्वेन॑सः॥ 

(अनु॑ नो॒ऽद्यानु॑मति॒रन्विद॑नुमते॒ त्वं वै᳚श्वान॒रो न ऊ॒त्या पृ॒ष्टो दि॒वि।) 
तै॰सं॰ ३.३.११.३॥ 
तै॰सं॰ १.५.११.१॥
अनु॑ नो॒ऽद्यानु॑मतिर्य॒ज्ञं दे॒वेषु॑ मन्यताम्। 
अ॒ग्निश्च॑ हव्य॒वाह॑नो॒ भव॑तां दा॒शुषे॒ मयः॑॥ 
अन्विद॑नुमते॒ त्वं मन्या॑सै॒ शं च॑ नः कृधि। 
क्रत्वे॒ दक्षा॑य नो हिनु॒ प्रण॒ आयूँ॑षि तारिषः॥ 
वै॒श्वा॒न॒रो न॑ ऊ॒त्याऽप्र या॑तु परा॒वतः॑। 
अ॒ग्निरु॒क्थेन॒ वाह॑सा॥ 
पृ॒ष्टो दि॒वि पृ॒ष्टो अ॒ग्निः पृ॑थि॒व्यां पृ॒ष्टो विश्वा॒ ओष॑धी॒रा वि॑वेश। 
वै॒श्वा॒न॒रः सह॑सा पृ॒ष्टो अ॒ग्निः स नो॒ दिवा॒ स रि॒षः पा॑तु॒ नक्त᳚म्॥ 

ये अप्र॑तेथा॒ममि॑तेभि॒रोजो॑भि॒र्ये प्र॑ति॒ष्ठे अभ॑वतां॒ वसू॑नाम्। 
स्तौमि॒ द्यावा॑पृथि॒वी ना॑थि॒तो जो॑हवीमि॒ ते नो॑ मुञ्चत॒मँह॑सः॥ 
उर्वी॑ रोदसी॒ वरि॑वः कृणोतं॒ क्षेत्र॑स्य पत्नी॒ अधि॑ नो ब्रूयातम्। 
स्तौमि॒ द्यावा॑पृथि॒वी ना॑थि॒तो जो॑हवीमि॒ ते नो॑ मुञ्चत॒मँह॑सः॥ 
यत्ते॑ व॒यं पु॑रुष॒त्रा य॑वि॒ष्ठा वि॑द्वाँसश्चकृ॒मा कच्च॒नाऽगः॑। 

कृ॒धी स्व॑स्माँ अदि॑ते॒रना॑गा॒ व्येनाँ॑सि शिश्रथो॒ विष्व॑गग्ने॥ 
यथा॑ ह॒ तद्व॑सवो गौ॒र्यं॑ चित्प॒दि षि॒ताममु॑ञ्चता यजत्राः। 
ए॒वा त्वम॒स्मत् प्रमु॑ञ्चा॒ व्यँ हः॒ प्राता᳚र्यग्ने प्रत॒रां न॒ आयुः॑॥
सर्पाहुतयः (मूलम्)
तै॰सं॰ ५.५.१०.१
स॒मीची॒ नामा॑सि॒ प्राची॒ दिक्तस्या᳚स्ते॒ऽग्निरधि॑पतिरसि॒तो र॑क्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधाम्योज॒स्विनी॒ नामा॑सि दक्षि॒णा दिक्तस्या᳚स्त॒ इन्द्रोऽधि॑पतिः॒ पृदा॑कुः॒ प्राची॒ नामा॑सि प्र॒तीची॒ दिक्तस्या᳚स्ते॒ सोमोऽधि॑पतिः स्व॒जो॑ऽव॒स्थावा॒ नामा॒स्युदी॑ची॒ दिक्तस्या᳚स्ते॒ वरु॒णोऽधि॑पतिस्ति॒रश्च॑राजि॒रधि॑पत्नी॒ नामा॑सि बृह॒ती दिक्तस्या᳚स्ते॒ बृह॒स्पति॒रधि॑पतिः श्वि॒त्रो व॒शिनी॒ नामा॑सी॒यं दिक्तस्या᳚स्ते य॒मोऽधि॑पतिः क॒ल्माष॑ग्रीवो रक्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥
सर्पाहुतयः (सानुषङ्गः)
स॒मीची॒ नामा॑सि॒ प्राची॒ दिक्तस्या᳚स्ते॒ऽग्निरधि॑पतिरसि॒तो र॑क्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥ 
(दधाम्योज॒स्विनी॒॰)
ओ॒ज॒स्विनी॒ नामा॑सि दक्षि॒णा दिक्तस्या᳚स्त॒ इन्द्रोऽधि॑पतिः॒ पृदा॑कू रक्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥ 
(दधामि॒ प्राची॒॰)
प्राची॒ नामा॑सि प्र॒तीची॒ दिक्तस्या᳚स्ते॒ सोमोऽधि॑पतिः स्व॒जो र॑क्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥ 
(दधाम्यव॒स्थावा॒॰)
अ॒व॒स्थावा॒ नामा॒स्युदी॑ची॒ दिक्तस्या᳚स्ते॒ वरु॒णोऽधि॑पतिस्ति॒रश्च॑राजी रक्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥ 
(दधा॒म्यधि॑पत्नी॒॰)
अधि॑पत्नी॒ नामा॑सि बृह॒ती दिक्तस्या᳚स्ते॒ बृह॒स्पति॒रधि॑पतिः श्वि॒त्रो र॑क्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥ 
(दधामि व॒शिनी॒॰)
व॒शिनी॒ नामा॑सी॒यं दिक्तस्या᳚स्ते य॒मोऽधि॑पतिः क॒ल्माष॑ग्रीवो रक्षि॒ता यश्चाधि॑पति॒र्यश्च॑ गो॒प्ता ताभ्यां॒ नम॒स्तौ नो॑ मृडयतां॒ ते यं द्वि॒ष्मो यश्च॑ नो॒ द्वेष्टि॒ तं वां॒ जम्भे॑ दधामि॥
गन्धर्वाहुतयः (मूलम्)
तै॰सं॰ ५.५.१०.३
हे॒तयो॒ नाम॑ स्थ॒ तेषां᳚ वः पु॒रो गृ॒हा अ॒ग्निर्व॒ इष॑वः सलि॒लो नि॑लि॒म्पा नाम॑ स्थ॒ तेषां᳚ वो दक्षि॒णा गृ॒हाः पि॒तरो॑ व॒ इष॑वः॒ सग॑रो व॒ज्रिणो॒ नाम॑ स्थ॒ तेषां᳚ वः प॒श्चाद् गृ॒हाः स्वप्नो॑ व॒ इष॑वो॒ गह्व॑रोऽव॒स्थावा॑नो॒ नाम॑ स्थ॒ तेषां᳚ व उत्त॒राद् गृ॒हा आपो॑ व॒ इष॑वः समु॒द्रोऽधि॑पतयो॒ नाम॑ स्थ॒ तेषां᳚ व उ॒परि॑ गृ॒हा व॒र्षं व॒ इष॒वोऽव॑स्वान् क्र॒व्या नाम॑ स्थ॒ पार्थि॑वा॒स्तेषां᳚ व इ॒ह गृ॒हा अन्नं॑ व॒ इष॑वो निमि॒षो वा॑तना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
गन्धर्वाहुतयः (सानुषङ्गः)
हे॒तयो॒ नाम॑ स्थ॒ तेषां᳚ वः पु॒रो गृ॒हा अ॒ग्निर्व॒ इष॑वः सलि॒लो वा॑तना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 
(दधामि निलि॒म्पा॰)
नि॒लि॒म्पा नाम॑ स्थ॒ तेषां᳚ वो दक्षि॒णा गृ॒हाः पि॒तरो॑ व॒ इष॑वः॒ सग॑रो वातना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 
(दधामि व॒ज्रिणो॒॰)
व॒ज्रिणो॒ नाम॑ स्थ॒ तेषां᳚ वः प॒श्चाद् गृ॒हाः स्वप्नो॑ व॒ इष॑वो॒ गह्व॑रो वातना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 
(दधाम्यव॒स्थावा॑नो॒॰)
अ॒व॒स्थावा॑नो॒ नाम॑ स्थ॒ तेषां᳚ व उत्त॒राद् गृ॒हा आपो॑ व॒ इष॑वः समु॒द्रो वा॑तना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 
(दधा॒म्यधि॑पतयो॒॰)
अधि॑पतयो॒ नाम॑ स्थ॒ तेषां᳚ व उ॒परि॑ गृ॒हा व॒र्षं व॒ इष॒वोऽव॑स्वान् वातना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 
(दधामि क्र॒व्या॰)
क्र॒व्या नाम॑ स्थ॒ पार्थि॑वा॒स्तेषां᳚ व इ॒ह गृ॒हा अन्नं॑ व॒ इष॑वो निमि॒षो वा॑तना॒मं तेभ्यो॑ वो॒ नम॒स्ते नो॑ मृडयत॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
अज्यानयः 
तै॰सं॰ ५.७.२.३
श॒तायु॑धाय श॒तवी᳚र्याय श॒तोत॑येऽभिमाति॒षाहे᳚। 
श॒तं यो नः॑ श॒रदो॒ अजी॑ता॒निन्द्रो॑ नेष॒दति॑ दुरि॒तानि॒ विश्वा᳚॥ 
ये च॒त्वारः॑ प॒थयो॑ देव॒याना॑ अन्त॒रा द्यावा॑पृथि॒वी वि॒यन्ति॑। 
तेषां॒ यो अज्या॑नि॒मजी॑तिमा॒हवा॒त् तस्मै॑ नो देवाः॒ परि॑ दत्ते॒ह सर्वे᳚॥ 
ग्री॒ष्मो हे॑म॒न्त उ॒त नो॑ वस॒न्तः श॒रद् व॒र्षाः सु॑वि॒तं नो॑ अस्तु। 
तेषा॑मृतू॒नाँ श॒तशा॑रदानां निवा॒त ए॑षा॒मभ॑ये स्याम॥ 
इ॒दु॒व॒त्स॒राय॑ परिवत्स॒राय॑ संवत्स॒राय॑ कृणुता बृ॒हन्नमः॑। 
तेषां᳚ व॒यँ सु॑म॒तौ य॒ज्ञिया॑नां॒ ज्योगजी॑ता॒ अह॑ताः स्याम॥ 
भ॒द्रान्नः॒ श्रेयः॒ सम॑नैष्ट देवा॒स्त्वया॑ऽव॒सेन॒ सम॑शीमहि त्वा। 
स नो॑ मयो॒भूः पि॑तो॒ आवि॑शस्व॒ शं तो॒काय॑ त॒नुवे᳚ स्यो॒नः॥
भूतं भव्यं भविष्यत्
तै॰सं॰७.३.१२
भू॒तं भव्यं॑ भवि॒ष्यद् वष॒ट् स्वाहा॒ नम॒ ऋक्साम॒ यजु॒र्वष॒ट् स्वाहा॒ नमो॑ गाय॒त्री त्रि॒ष्टुब् जग॑ती॒ वष॒ट् स्वाहा॒ नमः॑ पृथि॒व्य॑न्तरि॑क्षं॒ द्यौर्वष॒ट् स्वाहा॒ नमो॒ऽग्निर्वा॒युः सूर्यो॒ वष॒ट् स्वाहा॒ नमः॑ प्रा॒णो व्या॒नो॑ऽपा॒नो वष॒ट् स्वाहा॒ नमोऽन्नं॑ कृ॒षिर्वृष्टि॒र्वष॒ट् स्वाहा॒ नमः॑ पि॒ता पु॒त्रः पौत्रो॒ वष॒ट् स्वाहा॒ नमो॒ भूर्भुवः॒ सुव॒र्वष॒ट् स्वाहा॒ नमः॑॥
अथर्वशिरसः
तै॰ब्रा॰ १.५.८
इन्द्रो॑ दधी॒चो अ॒स्थभिः॑। 
वृ॒त्राण्यप्र॑तिष्कुतः। 
ज॒घान॑ नव॒तीर्नव॑। 
इ॒च्छन्नश्व॑स्य॒ यच्छिरः॑। 
पर्व॑ते॒ष्वप॑श्रितम्। 
तद्वि॑दच्छर्य॒णाव॑ति। 
अत्रा ह॒ गोरम॑न्वत। 
नाम॒ त्वष्टु॑रपी॒च्य᳚म्। 
इ॒त्था च॒न्द्रम॑सो गृ॒हे। 
इन्द्र॒मिद्गा॒थिनो॑ बृ॒हत्। 

इन्द्र॑म॒र्केभि॑र॒र्किणः॑। 
इन्द्रं॒ वाणी॑रनूषत। 
इन्द्र॒ इद्धर्योः॒ सचा᳚। 
संमि॑श्ल॒ आव॑चो॒ युजा᳚। 
इन्द्रो॑ व॒ज्री हि॑र॒ण्ययः॑। 
इन्द्रो॑ दी॒र्घाय॒ चक्ष॑से। 
आसूर्यँ॑ रोहयद्दि॒वि। 
विगोभि॒रद्रि॑मैरयत्। 
इन्द्र॒ वाजे॑षु नो अव। 
स॒हस्र॑प्रधनेषु च। 

उ॒ग्र उ॒ग्राभि॑रू॒तिभिः॑। 
तमिन्द्रं॑ वाजयामसि। 
म॒हे वृ॒त्राय॒ हन्त॑वे। 
स वृषा॑ वृष॒भो भु॑वत्। 
इन्द्रः॒ स दाम॑ने कृ॒तः। 
ओजि॑ष्ठः॒ स बले॑ हि॒तः। 
द्यु॒म्नी श्लो॒की स सौ॒म्यः॑। 
गि॒रा वज्रो॒ न संभृ॑तः। 
स ब॑लो॒ अन॑पच्युतः। 
व॒व॒क्षुरु॒ग्रो अस्तृ॑तः॥
प्रत्यङ्गिरसम्
तै॰ब्रा॰ २.४.२
चक्षु॑षो हेते॒ मन॑सो हेते। 
वाचो॑ हेते॒ ब्रह्म॑णो हेते। 
यो मा॑ऽघा॒युर॑भि॒दास॑ति। 
तम॑ग्ने मे॒न्याऽमे॒निं कृ॑णु। 
यो मा॒ चक्षु॑षा॒ यो मन॑सा। 
यो वा॒चा ब्रह्म॑णाऽघा॒युर॑भि॒दास॑ति। 
तया᳚ऽग्ने॒ त्वं मे॒न्या। 
अ॒मुम॑मे॒निं कृ॑णु। 
यत्किञ्चा॒सौ मन॑सा॒ यच्च॑ वा॒चा। 
य॒ज्ञैर्जु॒होति॒ यजु॑षा ह॒विर्भिः॑। 

तन्मृ॒त्युर्निर्ऋ॑त्या संविदा॒नः। 
पु॒राऽदि॒ष्टादाहु॑तीरस्य हन्तु। 
या॒तु॒धाना॒ निर्ऋ॑ति॒रादु॒ रक्षः॑। 
ते अ॑स्य घ्न॒न्त्वनृ॑तेन स॒त्यम्। 
इन्द्रे॑षिता॒ आज्य॑मस्य मथ्नन्तु। 
मा तत्समृ॑द्धि॒ यद॒सौ क॒रोति॑। 
हन्मि॑ ते॒ऽहं कृ॒तँ ह॒विः। 
यो मे॑ घो॒रमची॑कृतः। 
अपा᳚ञ्चौ त उ॒भौ बा॒हू। 
अप॑नह्याम्या॒स्य᳚म्। 

अप॑नह्यामि ते बा॒हू। 
अप॑नह्याम्या॒स्य᳚म्। 
अ॒ग्नेर्दे॒वस्य॒ ब्रह्म॑णा। 
सर्वं॑ तेऽवधिषं कृ॒तम्। 
पु॒राऽमुष्य॑ वषट्का॒रात्। 
य॒ज्ञं दे॒वेषु॑ नस्कृधि। 
स्वि॑ष्टम॒स्माकं॑ भूयात्। 
माऽस्मान् प्राप॒न्नरा॑तयः। 
अन्ति॑ दू॒रे स॒तो अ॑ग्ने। 
भ्रातृ॑व्यस्याभि॒दास॑तः। 
व॒ष॒ट्का॒रेण॒ वज्रे॑ण। 
कृ॒त्याँ ह॑न्मि कृ॒ताम॒हम्। 
यो मा॒ नक्तं॒ दिवा॑ सा॒यम्। 
प्रा॒तश्चाह्नो॑ नि॒पीय॑ति। 
अ॒द्या तमि॑न्द्र॒ वज्रे॑ण। 
भ्रातृ॑व्यं पादयामसि॥
प्राणो रक्षति
तै॰ब्रा॰ २.५.१
प्रा॒णो र॑क्षति॒ विश्व॒मेज॑त्। 
इर्यो॑ भू॒त्वा ब॑हु॒धा ब॒हूनि॑। 
स इत्सर्वं॒ व्या॑नशे॥ 
यो दे॒वो दे॒वेषु॑ वि॒भूर॒न्तः। 
आवृ॑दू॒दात् क्षेत्रिय॑ध्व॒गद् वृषा᳚। 
तमित्प्रा॒णं मन॒सोप॑शिक्षत। 
अग्रं॑ दे॒वाना॑मि॒दम॑त्तु नो ह॒विः॥ 
मन॑स॒श्चित्ते॒दम्। 
भू॒तं भव्यं॑ च गुप्यते। 
तद्धि दे॒वेष्व॑ग्रि॒यम्॥ 

आ न॑ एतु पुरश्च॒रम्। 
स॒ह दे॒वैरि॒मँ हव᳚म्। 
मनः॒ श्रेय॑सि श्रेयसि। 
कर्म॑न् य॒ज्ञप॑तिं॒ दध॑त्॥ 
जु॒षतां᳚ मे॒ वागि॒दँ ह॒विः। 
वि॒राड्दे॒वी पु॒रोहि॑ता। 
ह॒व्य॒वाडन॑पायिनी॥ 
यया॑ रू॒पाणि॑ बहु॒धा वद॑न्ति। 
पेशाँ॑सि दे॒वाः प॑र॒मे ज॒नित्रे᳚। 
सा नो॑ वि॒राडन॑पस्फुरन्ति। 

वाग्दे॒वी जु॑षतामि॒दँ ह॒विः॥ 
चक्षु॑र्दे॒वानां॒ ज्योति॑र॒मृते॒ न्य॑क्तम्। 
अ॒स्य वि॒ज्ञाना॑य बहु॒धा निधी॑यते। 
तस्य॑ सु॒म्नम॑शीमहि॥ 
मा नो॑ हासीद्विचक्ष॒णम्। 
आयु॒रिन्नः॒ प्रती᳚र्यताम्। 
अन॑न्धा॒श्चक्षु॑षा व॒यम्। 
जी॒वा ज्योति॑रशीमहि। 
सुव॒र्ज्योति॑रु॒तामृत᳚म्॥ 
श्रोत्रे॑ण भ॒द्रमु॒त शृ॑ण्वन्ति स॒त्यम्। 
श्रोत्रे॑ण॒ वाचं॑ बहु॒धोद्यमा॑नाम्। 
श्रोत्रे॑ण॒ मोद॑श्च॒ मह॑श्च श्रूयते। 
श्रोत्रे॑ण॒ सर्वा॒ दिश॒ आशृ॑णोमि॥ 
येन॒ प्राच्या॑ उ॒त द॑क्षि॒णा। 
प्र॒तीच्यै॑ दि॒शः शृ॒ण्वन्त्यु॑त्त॒रात्। 
तदिच्छ्रोत्रं॑ बहु॒धोद्यमा॑नम्। 
अ॒रान्न ने॒मिः परि॒सर्वं॑ बभूव॥
सिंहे व्याघ्र उत
बोधायनोक्तकूष्माण्डहोमे चतुर्णां विनियोगः
तै॰ब्रा॰ २.७.७
सिँ॒हे व्या॒घ्र उ॒त या पृदा॑कौ। 
त्विषि॑र॒ग्नौ ब्रा᳚ह्म॒णे सूर्ये॒ या। 
इन्द्रं॒ या दे॒वी सु॒भगा॑ ज॒जान॑। 
सा न॒ आग॒न्वर्च॑सा संविदा॒ना॥१॥ 
या रा॑ज॒न्ये॑ दुन्दु॒भावाय॑तायाम्। 
अश्व॑स्य॒ क्रन्द्ये॒ पुरु॑षस्य मा॒यौ। 
इन्द्रं॒ या दे॒वी सु॒भगा॑ ज॒जान॑। 
सा न॒ आग॒न्वर्च॑सा संविदा॒ना॥२॥ 
या ह॒स्तिनि॑ द्वी॒पिनि॒ या हिर॑ण्ये। 
त्विषि॒रश्वे॑षु॒ पुरु॑षेषु॒ गोषु॑। 
इन्द्रं॒ या दे॒वी सु॒भगा॑ ज॒जान॑। 
सा न॒ आग॒न्वर्च॑सा संविदा॒ना॥३॥ 
रथे॑ अ॒क्षेषु॑ वृष॒भस्य॒ वाजे᳚। 
वाते॑ प॒र्जन्ये॒ वरु॑णस्य॒ शुष्मे᳚। 

इन्द्रं॒ या दे॒वी सु॒भगा॑ ज॒जान॑। 
सा न॒ आग॒न्वर्च॑सा संविदा॒ना॥४॥ 
राड॑सि वि॒राड॑सि। 
स॒म्राड॑सि स्व॒राड॑सि। 
इन्द्रा॑य त्वा॒ तेज॑स्वते॒ तेज॑स्वन्तꣴ श्रीणामि। 
इन्द्रा॑य॒ त्वौज॑स्वत॒ ओज॑स्वन्तꣴ श्रीणामि। 

इन्द्रा॑य त्वा॒ पय॑स्वते॒ पय॑स्वन्तꣴ श्रीणामि। 
इन्द्रा॑य॒ त्वाऽयु॑ष्मत॒ आयु॑ष्मन्तꣴ श्रीणामि। 
तेजो॑ऽसि। 
तत्ते॒ प्रय॑च्छामि। 
तेज॑स्वदस्तु मे॒ मुख᳚म्। 
तेज॑स्व॒च्छिरो॑ अस्तु मे। 
तेज॑स्वान् वि॒श्वतः॑ प्र॒त्यङ्। 
तेज॑सा॒ संपि॑पृग्धि मा। 
ओजो॑ऽसि। 
तत्ते॒ प्रय॑च्छामि। 

ओज॑स्वदस्तु मे॒ मुख᳚म्। 
ओज॑स्व॒च्छिरो॑ अस्तु मे। 
ओज॑स्वान् वि॒श्वतः॑ प्र॒त्यङ्। 
ओज॑सा॒ संपि॑पृग्धि मा। 
पयो॑ऽसि। 
तत्ते॒ प्रय॑च्छामि। 
पय॑स्वदस्तु मे॒ मुख᳚म्। 
पय॑स्व॒च्छिरो॑ अस्तु मे। 
पय॑स्वान् वि॒श्वतः॑ प्र॒त्यङ्। 
पय॑सा॒ संपि॑पृग्धि मा। 

आयु॑रसि। 
तत्ते॒ प्रय॑च्छामि। 
आयु॑ष्मदस्तु मे॒ मुख᳚म्। 
आयु॑ष्म॒च्छिरो॑ अस्तु मे। 
आयु॑ष्मान् वि॒श्वतः॑ प्र॒त्यङ्। 
आयु॑षा॒ संपि॑पृग्धि मा। 
इ॒मम॑ग्न॒ आयु॑षे॒ वर्च॑से कृधि। 
प्रि॒यँ रेतो॑ वरुण सोम राजन्। 
मा॒तेवा᳚स्मा अदिते॒ शर्म॑ यच्छ। 
विश्वे॑देवा॒ जर॑दष्टि॒र्यथा स॑त्। 

आयु॑रसि वि॒श्वायु॑रसि। 
स॒र्वायु॑रसि॒ सर्व॒मायु॑रसि। 
यतो॒ वातो॒ मनो॑जवाः। 
यतः॒ क्षर॑न्ति॒ सिन्ध॑वः। 
तासां᳚ त्वा॒ सर्वा॑साँ रु॒चा। 
अ॒भिषि॑ञ्चामि॒ वर्च॑सा। 
स॒मु॒द्र इ॑वासि ग॒ह्मना᳚। 
सोम॑ इवा॒स्यदा᳚भ्यः। 
अ॒ग्निरि॑व वि॒श्वतः॑ प्र॒त्यङ्। 
सूर्य॑ इव॒ ज्योति॑षा वि॒भूः। 

अ॒पां यो द्रव॑णे॒ रसः॑। 
तम॒हम॒स्मा आ॑मुष्याय॒णाय॑। 
❀   तेज॑से ब्रह्मवर्च॒साय॑ गृह्णामि। 
अ॒पां य ऊ॒र्मौ रसः॑। 
तम॒हम॒स्मा आ॑मुष्याय॒णाय॑। 
❀ ओज॑से वी॒र्या॑य गृह्णामि। 
अ॒पां यो म॑ध्य॒तो रसः॑। 
तम॒हम॒स्मा आ॑मुष्याय॒णाय॑। 
❀ पुष्ट्यै᳚ प्र॒जन॑नाय गृह्णामि। 
अ॒पां यो य॒ज्ञियो॒ रसः॑। 
तम॒हम॒स्मा आ॑मुष्याय॒णाय॑। 
❀ आयु॑षे दीर्घायु॒त्वाय॑ गृह्णामि॥
अहमस्मि प्रथमजा
तै॰ब्रा॰ २.८.८
अ॒हम॑स्मि प्रथम॒जा ऋ॒तस्य॑। 
पूर्वं॑ दे॒वेभ्यो॑ अ॒मृत॑स्य॒ नाभिः॑। 
यो मा॒ ददा॑ति॒ स इदे॒व माऽवाः᳚। 
अ॒हमन्न॒मन्न॑म॒दन्त॑मद्मि। 
पूर्व॑म॒ग्नेरपि॑ दह॒त्यन्न᳚म्। 
य॒त्तौ हा॑ऽसाते अहमुत्त॒रेषु॑। 
व्यात्त॑मस्य प॒शवः॑ सु॒जम्भ᳚म्। 
पश्य॑न्ति॒ धीराः॒ प्रच॑रन्ति॒ पाकाः᳚। 
जहा᳚म्य॒न्यं न ज॑हाम्य॒न्यम्। 
अ॒हमन्नं॒ वश॒मिच्च॑रामि। 

स॒मा॒नमर्थं॒ पर्ये॑मि भु॒ञ्जत्। 
को मामन्नं॑ मनु॒ष्यो॑ दयेत। 
परा॑के॒ अन्नं॒ निहि॑तं लो॒क ए॒तत्। 
विश्वै᳚र्दे॒वैः पि॒तृभि॑र्गु॒प्तमन्न᳚म्। 
यद॒द्यते॑ लु॒प्यते॒ यत्प॑रो॒प्यते᳚। 
श॒त॒त॒मी सा त॒नूर्मे॑ बभूव। 
म॒हान्तौ॑ च॒रू स॑कृद् दु॒ग्धेन॑ पप्रौ। 
दिवं॑ च॒ पृश्नि॑ पृथि॒वीं च॑ सा॒कम्। 
तत्सं॒पिब॑न्तो॒ न मि॑नन्ति वे॒धसः॑। 
नैतद्भूयो॒ भव॑ति॒ नो कनी॑यः। 

अन्नं॑ प्रा॒णमन्न॑मपा॒नमा॑हुः। 
अन्नं॑ मृ॒त्युं तमु॑ जी॒वातु॑माहुः। 
अन्नं॑ ब्र॒ह्माणो॑ ज॒रसं॑ वदन्ति। 
अन्न॑माहुः प्र॒जन॑नं प्र॒जाना᳚म्। 
मोघ॒मन्नं॑ विन्दते॒ अप्र॑चेताः। 
स॒त्यं ब्र॑वीमि व॒ध इत्स तस्य॑। 
नार्य॒मणं॒ पुष्य॑ति॒ नो सखा॑यम्। 
केव॑लाघो भवति केवला॒दी। 
अ॒हं मे॒घः स्त॒नय॒न् वर्ष॑न्नस्मि। 
माम॑दन्त्य॒हम॑द्म्य॒न्यान्। 
अ॒हँ सद॒मृतो॑ भवामि। 
मदा॑दि॒त्या अधि॒ सर्वे॑ तपन्ति।
वाक्सूक्तम्
ब्रा २.४.६.२९
  दे॒वीं वाच॑मजनयन्त दे॒वाः। 
तां वि॒श्वरू॑पाः प॒शवो॑ वदन्ति। 
सा नो॑ म॒न्द्रेष॒मूर्जं॒ दुहा॑ना। 
धे॒नुर्वाग॒स्मानुप॒ सुष्टु॒तैतु॑॥ 
यद्वाग् वद॑न्त्यविचेत॒नानि॑। 
राष्ट्री॑ दे॒वानां᳚ निष॒साद॑ म॒न्द्रा। 
चत॑स्र॒ ऊर्जं॑ दुदुहे॒ पयाँ॑सि। 
क्व॑ स्विदस्याः पर॒मं ज॑गाम॥
अ॒न॒न्तामन्ता॒दधि॒ निर्मि॑तां म॒हीम्। 
यस्यां᳚ दे॒वा अ॑दधु॒र्भोज॑नानि। 
एका᳚क्षरां द्वि॒पदाँ॒ षट्‌प॑दां च। 
वाचं॑ दे॒वा उप॑जीवन्ति॒ विश्वे᳚॥ 
वाचं॑ दे॒वा उप॑जीवन्ति॒ विश्वे᳚। 
वाचं॑ गन्ध॒र्वाः प॒शवो॑ मनु॒ष्याः᳚। 
वा॒चीमा विश्वा॒ भुव॑ना॒न्यर्पि॑ता। 
सा नो॒ हवं॑ जुषता॒मिन्द्र॑पत्नी। 
वाग॒क्षरं॑ प्रथम॒जा ऋ॒तस्य॑। 
वेदा॑नां मा॒ताऽमृत॑स्य॒ नाभिः॑। 

सा नो॑ जुषा॒णोप॑ य॒ज्ञमागा᳚त्। 
अव॑न्ती दे॒वी सु॒हवा॑ मे अस्तु। 
यामृष॑यो मन्त्र॒कृतो॑ मनी॒षिणः॑। 
अ॒न्वैच्छन् दे॒वास्तप॑सा॒ श्रमे॑ण। 
तां दे॒वीं वाचँ॑ ह॒विषा॑ यजामहे। 
सा नो॑ दधातु सुकृ॒तस्य॑ लो॒के। 
च॒त्वारि॒ वाक् परि॑मिता प॒दानि॑। 
तानि॑ विदुर्ब्राह्म॒णा ये म॑नी॒षिणः॑। 
गुहा॒ त्रीणि॒ निहि॑ता॒ नेङ्ग॑यन्ति। 
तु॒रीयं॑ वा॒चो म॑नु॒ष्या॑ वदन्ति॥
श्रद्धासूक्तम्
तै॰ब्रा॰ २.८.८
श्र॒द्धया॒ऽग्निः समि॑ध्यते। 
श्र॒द्धया॑ विन्दते ह॒विः। 
श्र॒द्धां भग॑स्य मू॒र्धनि॑। 
वच॒साऽवे॑दयामसि। 
प्रि॒यꣴ श्र॑द्धे॒ दद॑तः। 
प्रि॒यꣴ श्र॑द्धे॒ दिदा॑सतः। 
प्रि॒यं भो॒जेषु॒ यज्व॑सु। 
इ॒दं म॑ उदि॒तं कृ॑धि। 
यथा॑ दे॒वा असु॑रेषु। 
श्र॒द्धामु॒ग्रेषु॑ चक्रि॒रे। 

ए॒वं भो॒जेषु॒ यज्व॑सु। 
अ॒स्माक॑मुदि॒तं कृ॑धि। 
श्र॒द्धां दे॑वा॒ यज॑मानाः। 
वा॒युगो॑पा॒ उपा॑सते। 
श्र॒द्धाँ हृ॑द॒य्य॑याऽकू᳚त्या। 
श्र॒द्धया॑ हूयते ह॒विः। 
श्र॒द्धां प्रा॒तर्ह॑वामहे। 
श्र॒द्धां म॒ध्यंदि॑नं॒ परि॑। 
श्र॒द्धाँ सूर्य॑स्य नि॒म्रुचि॑। 
श्रद्धे॒ श्रद्धा॑पये॒ह मा᳚। 

श्र॒द्धा दे॒वानधि॑वस्ते। 
श्र॒द्धा विश्व॑मि॒दं जग॑त्। 
श्र॒द्धां काम॑स्य मा॒तर᳚म्। 
ह॒विषा॑ वर्धयामसि॥
ब्रह्मसूक्तम्
तै॰ब्रा॰ २.८.८
ब्रह्म॑ जज्ञा॒नं प्र॑थ॒मं पु॒रस्ता᳚त्। 
वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः। 
स॒तश्च॒ योनि॒मस॑तश्च॒ विवः॑। 
पि॒ता वि॒राजा॑मृष॒भो र॑यी॒णाम्। 
अ॒न्तरि॑क्षं वि॒श्वरू॑प॒ आवि॑वेश। 

तम॒र्कैर॒भ्य॑र्चन्ति व॒त्सम्। 
ब्रह्म॒ सन्तं॒ ब्रह्म॑णा व॒र्धय॑न्तः। 
ब्रह्म॑ दे॒वान॑जनयत्। 
ब्रह्म॒ विश्व॑मि॒दं जग॑त्। 
ब्रह्म॑णः क्ष॒त्रं निर्मि॑तम्। 
ब्रह्म॑ ब्राह्म॒ण आ॒त्मना᳚। 
अ॒न्तर॑स्मिन्नि॒मे लो॒काः। 
अ॒न्तर्विश्व॑मि॒दं जग॑त्। 
ब्रह्मै॒व भू॒तानां॒ ज्येष्ठ᳚म्। 
तेन॒ को॑ऽर्हति॒ स्पर्धि॑तुम्। 
ब्रह्म॑न् दे॒वास्त्रय॑स्त्रिँशत्। 
ब्रह्म॑न्निन्द्रप्रजाप॒ती। 
ब्रह्म॑न् ह॒ विश्वा॑ भू॒तानि॑। 
ना॒वीवा॒न्तः स॒माहि॑ता। 
चत॑स्र॒ आशाः॒ प्रच॑रन्त्व॒ग्नयः॑। 
इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीर᳚म्। 
ब्रह्म॑ स॒मिद्भ॑व॒त्याहु॑तीनाम्॥
गोसूक्तम्
तै॰ब्रा॰ २.८.८
आ गावो॑ अग्मन्नु॒त भ॒द्रम॑क्रन्। 
सीद॑न्तु गो॒ष्ठे र॒णय॑न्त्व॒स्मे। 
प्र॒जाव॑तीः पुरु॒रूपा॑ इ॒ह स्युः। 
इन्द्रा॑य पू॒र्वीरु॒षसो॒ दुहा॑नाः। 
इन्द्रो॒ यज्व॑ने पृण॒ते च॑ शिक्षति। 
उपेद्द॑दाति॒ न स्वं मु॑षायति। 
भूयो॑ भूयो र॒यिमिद॑स्य व॒र्धय॑न्। 
अभि॑न्ने खि॒ल्ले निद॑धाति देव॒युम्। 

तै॰ब्रा॰ २.४.६.९
  न ता न॑शन्ति॒ न द॑भाति॒ तस्क॑रः। 
नैना॑ अमि॒त्रो व्यथि॒राद॑धर्षति। 
दे॒वाꣴश्च॒ याभि॒र्यज॑ते॒ ददा॑ति च। 
ज्योगित्ताभिः॑ सचते॒ गोप॑तिः स॒ह॥ 
न ता अर्वा॑ रे॒णुक॑काटो अश्नुते। 
न स॑ꣴस्कृत॒त्रमुप॑यन्ति॒ ता अ॒भि। 
उ॒रु॒गा॒यमभ॑य॒न्तस्य॒ ता अनु॑। 
गावो॒ मर्त्य॑स्य॒ विचि॑रन्ति॒ यज्व॑नः॥
गावो॒ भगो॒ गाव॒ इन्द्रो॑ मे अच्छात्। 
गावः॒ सोम॑स्य प्रथ॒मस्य॑ भ॒क्षः। 
इ॒मा या गावः॒ स ज॑नास॒ इन्द्रः॑। 
इ॒च्छामीद्धृ॒दा मन॑सा चि॒दिन्द्र᳚म्। 
यू॒यं गा॑वो मेदयथा कृ॒शं चि॑त्। 
अ॒श्ली॒लं चि॑त्कृणुथा सु॒प्रती॑कम्। 

भ॒द्रं गृ॒हं कृ॑णुथ भद्रवाचः। 
बृ॒हद्वो॒ वय॑ उच्यते स॒भासु॑। 
प्र॒जाव॑तीः सू॒यव॑सँ रि॒शन्तीः᳚। 
शु॒द्धा अ॒पः सु॑प्रपा॒णे पिब॑न्तीः। 
मा वः॑ स्ते॒न ई॑शत॒ माघशँ॑सः। 
परि॑ वो हे॒ती रु॒द्रस्य॑ वृञ्ज्यात्। 
उपे॒दमु॑प॒पर्च॑नम्। 
आ॒सु गोषूप॑ पृच्यताम्। 
उप॑र्ष॒भस्य॒ रेत॑सि। 
उपे᳚न्द्र॒ तव॑ वी॒र्ये᳚॥
ता सूर्या चन्द्रमसा
तै॰ब्रा॰ २.८.९
ता सू᳚र्याचन्द्र॒मसा॑ विश्व॒भृत्त॑मा म॒हत्। 
तेजो॒ वसु॑मद्राजतो दि॒वि। 
सामा᳚त्माना चरतः सामचा॒रिणा᳚। 
ययो᳚र्व्र॒तं न म॒मे जातु॑ दे॒वयोः᳚। 
उ॒भावन्तौ॒ परि॑यात॒ अर्म्या᳚। 
दि॒वो न र॒श्मीꣴस्त॑नु॒तो व्य॑र्ण॒वे। 
उ॒भा भु॑व॒न्ती भुव॑ना क॒विक्र॑तू। 
सूर्या॒ न च॒न्द्रा च॑रतो ह॒ताम॑ती। 
पती᳚ द्यु॒मद्वि॑श्व॒विदा॑ उ॒भा दि॒वः। 
सूर्या॑ उ॒भा च॒न्द्रम॑सा विचक्ष॒णा। 

वि॒श्ववा॑रा वरिवो॒भा वरे᳚ण्या। 
ता नो॑ऽवतं मति॒मन्ता॒ महि॑व्रता। 
वि॒श्व॒वप॑री प्र॒तर॑णा तर॒न्ता। 
सु॒व॒र्विदा॑ दृ॒शये॒ भूरि॑रश्मी। 
सूर्या॒ हि च॒न्द्रा वसु॑ त्वे॒षद॑र्शता। 
म॒न॒स्विनो॒भाऽनु॑चर॒तो नु॒ सं दिव᳚म्। 
अ॒स्य श्रवो॑ न॒द्यः॑ स॒प्त बि॑भ्रति। 
द्यावा॒ क्षामा॑ पृथि॒वी द॑र्श॒तं वपुः॑। 
अ॒स्मे सू᳚र्याचन्द्र॒मसा॑ऽभि॒चक्षे᳚। 
श्र॒द्धे कमि॑न्द्र चरतो विचर्तु॒रम्। 

पू॒र्वा॒प॒रं च॑रतो मा॒ययै॒तौ। 
शिशू॒ क्रीड॑न्तौ॒ परि॑यातो अध्व॒रम्। 
विश्वा᳚न्य॒न्यो भुव॑नाऽभि॒चष्टे᳚। 
ऋ॒तून॒न्यो वि॒दध॑ज्जायते॒ पुनः॑।
  हिर॑ण्यवर्णाः॒ शुच॑यः पाव॒का यासु॑ जा॒तः क॒श्यपो॒ यास्विन्द्रः॑। 
अ॒ग्निं या गर्भं॑ दधि॒रे विरू॑पा॒स्ता न॒ आपः॒ शꣴ स्यो॒ना भ॑वन्तु॥ 
यासाँ॒ राजा॒ वरु॑णो॒ याति॒ मध्ये॑ सत्यानृ॒ते अ॑व॒पश्य॒न् जना॑नाम्। 
म॒धु॒श्चुतः॒ शुच॑यो॒ याः पा॑व॒कास्ता न॒ आपः॒ शꣴ स्यो॒ना भ॑वन्तु॥ 
यासां᳚ दे॒वा दि॒वि कृ॒ण्वन्ति॑ भ॒क्षं या अ॒न्तरि॑क्षे बहु॒धा भव॑न्ति। 
याः पृ॑थि॒वीं पय॑सो॒न्दन्ति॑ शु॒क्रास्ता न॒ आपः॒ शꣴ स्यो॒ना भ॑वन्तु॥ 
शि॒वेन॑ मा॒ चक्षु॑षा पश्यताऽपः शि॒वया॑ त॒नुवोप॑ स्पृशत॒ त्वचं॑ मे। 
सर्वाँ॑ अ॒ग्नीँर॑प्सु॒षदो॑ हुवो वो॒ मयि॒ वर्चो॒ बल॒मोजो॒ नि ध॑त्त॥ 

आपो॑ भ॒द्रा घृ॒तमिदाप॑ आसुर॒ग्नीषोमौ॑ बिभ्र॒त्याप॒ इत्ताः। 
ती॒व्रो रसो॑ मधु॒पृचा॑मरङ्ग॒म आ मा᳚ प्रा॒णेन॑ स॒ह वर्च॑सा गन्॥ 
आदित् प॑श्याम्यु॒त वा॑ शृणो॒म्यामा॒ घोषो॑ गच्छति॒ वाङ् न॑ आसाम्। 
मन्ये॑ भेजा॒नो अ॒मृत॑स्य॒ तर्हि॒ हिर॑ण्यवर्णा॒ अतृ॑पं य॒दा वः॑॥
नासदीयसूक्तम्
तै॰ब्रा॰ २.८.९
नास॑दासी॒न्नो सदा॑सीत्त॒दानी᳚म्। 
नासी॒द्रजो॒ नो व्यो॑माप॒रो यत्। 
किमाव॑रीवः॒ कुह॒ कस्य॒ शर्म॑न्। 
अम्भः॒ किमा॑सी॒द्गह॑नं गभी॒रम्। 

न मृ॒त्युर॒मृतं॒ तर्हि॒ न। 
रात्रि॑या॒ अह्न॑ आसीत् प्रके॒तः। 
आनी॑दवा॒तꣴ स्व॒धया॒ तदेक᳚म्। 
तस्मा᳚द्धा॒न्यं न प॒रः किञ्च॒ नास॑। 
तम॑ आसी॒त्तम॑सा गू॒ढमग्रे᳚ प्रके॒तम्। 
स॒लि॒लँ सर्व॑मा इ॒दम्। 
तु॒च्छेना॒भ्वपि॑हितं॒ यदासी᳚त्। 
तम॑स॒स्तन्म॑हि॒ना जा॑य॒तैक᳚म्। 
काम॒स्तदग्रे॒ सम॑वर्त॒ताधि॑। 
मन॑सो॒ रेतः॑ प्रथ॒मं यदासी᳚त्। 

स॒तो बन्धु॒मस॑ति॒ निर॑विन्दन्। 
हृ॒दि प्र॒तीष्या॑ क॒वयो॑ मनी॒षा। 
ति॒र॒श्चीनो॒ वित॑तो र॒श्मिरे॑षाम्। 
अ॒धस्वि॑दा॒सीदु॒परि॑ स्विदासीत्। 
रे॒तो॒धा आ॑सन्महि॒मान॑ आसन्। 
स्व॒धा अ॒वस्ता॒त् प्रय॑तिः प॒रस्ता᳚त्। 
को अ॒द्धा वे॑द॒ क इ॒ह प्रवो॑चत्। 
कुत॒ आजा॑ता॒ कुत॑ इ॒यं विसृ॑ष्टिः। 
अ॒र्वाग्दे॒वा अ॒स्य वि॒सर्ज॑नाय। 
अथा॒ को वे॑द॒ यत॑ आ ब॒भूव॑। 

इ॒यं विसृ॑ष्टि॒र्यत॑ आ ब॒भूव॑। 
यदि॑ वा द॒धे यदि॑ वा॒ न। 
यो अ॒स्याध्य॑क्षः पर॒मे व्यो॑मन्। 
सो अ॒ङ्ग वे॑द॒ यदि॑ वा॒ न वेद॑॥ 
किꣴस्वि॒द्वनं॒ क उ॒ स वृ॒क्ष आ॑सीत्। 
यतो॒ द्यावा॑पृथि॒वी नि॑ष्टत॒क्षुः। 
मनी॑षिणो॒ मन॑सा पृ॒च्छतेदु॒ तत्। 
यद॒ध्यति॑ष्ठ॒द्भुव॑नानि धा॒रय॑न्। 
ब्रह्म॒ वनं॒ ब्रह्म॒ स वृ॒क्ष आ॑सीत्। 
यतो॒ द्यावा॑पृथि॒वी नि॑ष्टत॒क्षुः। 

मनी॑षिणो॒ मन॑सा॒ विब्र॑वीमि वः। 
ब्रह्मा॒ध्यति॑ष्ठ॒द्भुव॑नानि धा॒रय॑न्॥
भाग्यसूक्तम्
तै॰ब्रा॰ २.८.९
प्रा॒तर॒ग्निं प्रा॒तरिन्द्रँ॑ हवामहे। 
प्रा॒तर्मि॒त्रावरु॑णा प्रा॒तर॒श्विना᳚। 
प्रा॒तर्भगं॑ पू॒षणं॒ ब्रह्म॑ण॒स्पति᳚म्। 
प्रा॒तः सोम॑मु॒त रु॒द्रँ हु॑वेम। 
प्रा॒त॒र्जितं॒ भग॑मु॒ग्रँ हु॑वेम। 
व॒यं पु॒त्रमदि॑ते॒र्यो वि॑ध॒र्ता। 
आ॒ध्रश्चि॒द्यं मन्य॑मानस्तु॒रश्चि॑त्। 
राजा॑चि॒द्यं भगं॑ भ॒क्षीत्याह॑। 
भग॒ प्रणे॑त॒र्भग॒ सत्य॑राधः। 
भगे॒मां धिय॒मुद॑व॒ दद॑न्नः। 

भग॒ प्र णो॑ जनय॒ गोभि॒रश्वैः᳚। 
भग॒ प्रनृभि॑र्नृ॒वन्तः॑ स्याम। 
उ॒तेदानीं॒ भग॑वन्तः स्याम। 
उ॒त प्रपि॒त्व उ॒त मध्ये॒ अह्ना᳚म्। 
उ॒तोदि॑ता मघव॒न् सूर्य॑स्य। 
व॒यं दे॒वानाँ॑ सुम॒तौ स्या॑म। 
भग॑ ए॒व भग॑वाँ अस्तु देवाः। 
तेन॑ व॒यं भग॑वन्तः स्याम। 

तं त्वा॑ भग॒ सर्व॒ इज्जो॑हवीमि। 
स नो॑ भग पुर ए॒ता भ॑वे॒ह। 
सम॑ध्व॒रायो॒षसो॑ नमन्त। 
द॒धि॒क्रावे॑व॒ शुच॑ये प॒दाय॑। 
अ॒र्वा॒ची॒नं व॑सु॒विदं॒ भगं॑ नः। 
रथ॑मि॒वाश्वा॑ वा॒जिन॒ आव॑हन्तु। 
अश्वा॑वती॒र्गोम॑तीर्न उ॒षासः॑। 
वी॒रव॑तीः॒ सद॑मुच्छन्तु भ॒द्राः। 
घृ॒तं दुहा॑ना वि॒श्वतः॒ प्रपी॑नाः। 
यू॒यं पा॑तः स्व॒स्तिभिः॒ सदा॑ नः॥
नक्षत्रसूक्तम्
तै॰ब्रा॰ ३.१.१
अ॒ग्निर्नः॑ पातु॒ कृत्ति॑काः। 
नक्ष॑त्रं दे॒वमि॑न्द्रि॒यम्। 
इ॒दमा॑सां विचक्ष॒णम्। 
ह॒विरा॒सञ्जु॑होतन। 
यस्य॒ भान्ति॑ र॒श्मयो॒ यस्य॑ के॒तवः॑। 
यस्ये॒मा विश्वा॒ भुव॑नानि॒ सर्वा᳚। 
स कृत्ति॑काभिर॒भिसं॒वसा॑नः। 
अ॒ग्निर्नो॑ दे॒वः सु॑वि॒ते द॑धातु॥ 
(अ॒ग्नये॒ स्वाहा॒ कृत्ति॑काभ्यः॒ स्वाहा᳚। 
अ॒म्बायै॒ स्वाहा॑ दु॒लायै॒ स्वाहा᳚। 
नि॒त॒त्न्यै स्वाहा॒ऽभ्रय॑न्त्यै॒ स्वाहा᳚। 
मे॒घय॑न्त्यै॒ स्वाहा॑ व॒र्षय॑न्त्यै॒ स्वाहा᳚। 
चु॒पु॒णीका॑यै॒ स्वाहा᳚॥)
प्र॒जाप॑ते रोहि॒णी वे॑तु॒ पत्नी᳚। 
वि॒श्वरू॑पा बृह॒ती चि॒त्रभा॑नुः। 
सा नो॑ य॒ज्ञस्य॑ सुवि॒ते द॑धातु। 
यथा॒ जीवे॑म श॒रदः॒ सवी॑राः। 
रो॒हि॒णी दे॒व्युद॑गात् पु॒रस्ता᳚त्। 
विश्वा॑ रू॒पाणि॑ प्रति॒मोद॑माना। 
प्र॒जाप॑तिँ ह॒विषा॑ व॒र्धय॑न्ती। 
प्रि॒या दे॒वाना॒मुप॑यातु य॒ज्ञम्॥ 
(प्र॒जाप॑तये॒ स्वाहा॑ रोहि॒ण्यै स्वाहा᳚। 
रोच॑मानायै॒ स्वाहा᳚ प्र॒जाभ्यः॒ स्वाहा᳚॥)
सोमो॒ राजा॑ मृगशी॒र्षेण॒ आग॑न्। 
शि॒वं नक्ष॑त्रं प्रि॒यम॑स्य॒ धाम॑। 
आ॒प्याय॑मानो बहु॒धा जने॑षु। 
रेतः॑ प्र॒जां यज॑माने दधातु। 
यत्ते॒ नक्ष॑त्रं मृगशी॒र्षमस्ति॑। 
प्रि॒यँ रा॑जन् प्रि॒यत॑मं प्रि॒याणा᳚म्। 
तस्मै॑ ते सोम ह॒विषा॑ विधेम। 
शं न॑ एधि द्वि॒पदे॒ शं चतु॑ष्पदे॥ 
(सोमा॑य॒ स्वाहा॑ मृगशी॒र्षाय॒ स्वाहा᳚। 
इ॒न्व॒काभ्यः॒ स्वाहौष॑धीभ्यः॒ स्वाहा᳚। 
रा॒ज्याय॒ स्वाहा॒ऽभिजि॑त्यै॒ स्वाहा᳚॥)
आ॒र्द्रया॑ रु॒द्रः प्रथ॑मान एति। 
श्रेष्ठो॑ दे॒वानां॒ पति॑रघ्नि॒याना᳚म्। 
नक्ष॑त्रमस्य ह॒विषा॑ विधेम। 
मा नः॑ प्र॒जाँ री॑रिष॒न्मोत वी॒रान्। 
हे॒ती रु॒द्रस्य॒ परि॑णो वृणक्तु। 
आ॒र्द्रा नक्ष॑त्रं जुषताँ ह॒विर्नः॑। 
प्र॒मु॒ञ्चमा॑नौ दुरि॒तानि॒ विश्वा᳚। 
अपा॒घशँ॑सं नुदता॒मरा॑तिम्॥ 
(रु॒द्राय॒ स्वाहा॒ऽर्द्रायै॒ स्वाहा᳚। 
पिन्व॑मानायै॒ स्वाहा॑ प॒शुभ्यः॒ स्वाहा᳚॥)
पुन॑र्नो दे॒व्यदि॑तिस्पृणोतु। 
पुन॑र्वसू नः॒ पुन॒रेतां᳚ य॒ज्ञम्। 
पुन॑र्नो दे॒वा अ॒भिय॑न्तु॒ सर्वे᳚। 
पुनः॑ पुनर्वो ह॒विषा॑ यजामः। 
ए॒वा न दे॒व्यदि॑तिरन॒र्वा। 
विश्व॑स्य भ॒र्त्री जग॑तः प्रति॒ष्ठा। 
पुन॑र्वसू ह॒विषा॑ व॒र्धय॑न्ती। 
प्रि॒यं दे॒वाना॒मप्ये॑तु॒ पाथः॑॥ 
(अदि॑त्यै॒ स्वाहा॒ पुन॑र्वसुभ्याम्। 
स्वाहाऽभू᳚त्यै॒ स्वाहा॒ प्रजा᳚त्यै॒ स्वाहा᳚॥)
बृह॒स्पतिः॑ प्रथ॒मं जाय॑मानः। 
ति॒ष्यं॑ नक्ष॑त्रम॒भि संब॑भूव। 
श्रेष्ठो॑ दे॒वानां॒ पृत॑नासु जि॒ष्णुः। 
दिशोऽनु॒ सर्वा॒ अभ॑यं नो अस्तु। 
ति॒ष्यः॑ पु॒रस्ता॑दु॒त म॑ध्य॒तो नः॑। 
बृह॒स्पति॑र्नः॒ परि॑पातु प॒श्चात्। 
बाधे॑तां॒ द्वेषो॒ अभ॑यं कृणुताम्। 
सु॒वीर्य॑स्य॒ पत॑यः स्याम॥ 
(बृह॒स्पत॑ये॒ स्वाहा॑ ति॒ष्या॑य॒ स्वाहा᳚। 
ब्र॒ह्म॒व॒र्च॒साय॒ स्वाहा᳚॥)
इ॒दँ स॒र्पेभ्यो॑ ह॒विर॑स्तु॒ जुष्ट᳚म्। 
आ॒श्रे॒षा येषा॑मनु॒यन्ति॒ चेतः॑। 
ये अ॒न्तरि॑क्षं पृथि॒वीं क्षि॒यन्ति॑। 
ते नः॑ स॒र्पासो॒ हव॒माग॑मिष्ठाः। 
ये रो॑च॒ने सूर्य॒स्यापि॑ स॒र्पाः। 
ये दिवं॑ दे॒वीमनु॑ सं॒चर॑न्ति। 
येषा॑माश्रे॒षा अ॑नु॒यन्ति॒ काम᳚म्। 
तेभ्यः॑ स॒र्पेभ्यो॒ मधु॑मज्जुहोमि॥ 
(स॒र्पेभ्यः॒ स्वाहा᳚ऽश्रे॒षाभ्यः॒ स्वाहा᳚। 
द॒न्द॒शूके᳚भ्यः॒ स्वाहा᳚॥)
उप॑हूताः पि॒तरो॒ ये म॒घासु॑। 
मनो॑जवसः सु॒कृतः॑ सुकृ॒त्याः। 
ते नो॒ नक्ष॑त्रे॒ हव॒माग॑मिष्ठाः। 
स्व॒धाभि॑र्य॒ज्ञं प्रय॑तं जुषन्ताम्। 
ये अ॑ग्निद॒ग्धा येऽन॑ग्निदग्धाः। 
ये॑ऽमुं लो॒कं पि॒तरः॑ क्षि॒यन्ति॑। 
याꣴश्च॑ वि॒द्म याँ उ॑ च॒न प्र॑वि॒द्म। 
म॒घासु॑ य॒ज्ञँ सुकृ॑तं जुषन्ताम्॥ 
(पि॒तृभ्यः॒ स्वाहा॑ म॒घाभ्यः॑। 
स्वाहा॑ऽन॒घाभ्यः॒ स्वाहा॑ऽग॒दाभ्यः॑। 
स्वाहा॑ऽरुन्ध॒तीभ्यः॒ स्वाहा᳚॥)
गवां॒ पतिः॒ फल्गु॑नीनामसि॒ त्वम्। 
तद॑र्यमन् वरुण मित्र॒ चारु॑। 
तं त्वा॑ व॒यँ स॑नि॒तारँ॑ सनी॒नाम्। 
जी॒वा जीव॑न्त॒मुप॒ संवि॑शेम। 
येने॒मा विश्वा॒ भुव॑नानि॒ संजि॑ता। 
यस्य॑ दे॒वा अ॑नु सं॒यन्ति॒ चेतः॑। 
अ॒र्य॒मा राजा॒ऽजर॒स्तुवि॑ष्मान्। 
फल्गु॑नीनामृष॒भो रो॑रवीति॥ 
(अ॒र्य॒म्णे स्वाहा॒ फल्गु॑नीभ्या॒ꣴ स्वाहा᳚। 
प॒शुभ्यः॒ स्वाहा᳚)
श्रेष्ठो॑ दे॒वानां᳚ भगवो भगासि। 
तत्त्वा॑ विदुः॒ फल्गु॑नी॒स्तस्य॑ वित्तात्। 
अ॒स्मभ्यं॑ क्ष॒त्रम॒जरँ॑ सु॒वीर्य᳚म्। 
गोम॒दश्व॑व॒दुप॒संनु॑दे॒ह। 
भगो॑ ह दा॒ता भग॒ इत्प्र॑दा॒ता। 
भगो॑ दे॒वीः फल्गु॑नी॒रावि॑वेश। 
भग॒स्येत्तं प्र॑स॒वं ग॑मेम। 
यत्र॑ दे॒वैः स॑ध॒मादं॑ मदेम॥ 
(भगा॑य॒ स्वाहा॒ फल्गु॑नीभ्या॒ꣴ स्वाहा᳚। 
श्रेष्ठ्या॑य॒ स्वाहा᳚॥)
आया॑तु दे॒वः स॑वि॒तोप॑यातु। 
हि॒र॒ण्यये॑न सु॒वृता॒ रथे॑न। 
वह॒न् हस्तँ॑ सु॒भगं॑ विद्म॒नाप॑सम्। 
प्र॒यच्छ॑न्तं॒ पपु॑रिं॒ पुण्य॒मच्छ॑। 
हस्तः॒ प्रय॑च्छत्व॒मृतं॒ वसी॑यः। 
दक्षि॑णेन॒ प्रति॑गृभ्णीम एनत्। 
दा॒तार॑म॒द्य स॑वि॒ता वि॑देय। 
यो नो॒ हस्ता॑य प्रसु॒वाति॑ य॒ज्ञम्॥ 
(स॒वि॒त्रे स्वाहा॒ हस्ता॑य। 
स्वाहा॑ दद॒ते स्वाहा॑ पृण॒ते। 
स्वाहा᳚ प्र॒यच्छ॑ते॒ स्वाहा᳚ प्रतिगृभ्ण॒ते स्वाहा᳚॥)
त्वष्टा॒ नक्ष॑त्रम॒भ्ये॑ति चि॒त्राम्। 
सु॒भगँस॑सं युव॒तिँ रोच॑मानाम्। 
नि॒वे॒शय॑न्न॒मृता॒न्मर्त्या॑ꣴश्च। 
रू॒पाणि॑ पिँ॒शन् भुव॑नानि॒ विश्वा᳚। 
तन्न॒स्त्वष्टा॒ तदु॑ चि॒त्रा विच॑ष्टाम्। 
तन्नक्ष॑त्रं भूरि॒दा अ॑स्तु॒ मह्य᳚म्। 
तन्नः॑ प्र॒जां वी॒रव॑तीँ सनोतु। 
गोभि॑र्नो॒ अश्वैः॒ सम॑नक्तु य॒ज्ञम्॥ 
(त्वष्ट्रे॒ स्वाहा॑ चि॒त्रायै॒ स्वाहा᳚। 
चैत्रा॑य॒ स्वाहा᳚ प्र॒जायै॒ स्वाहा᳚॥)
वा॒युर्नक्ष॑त्रम॒भ्ये॑ति॒ निष्ट्या᳚म्। 
ति॒ग्मशृ॑ङ्गो वृष॒भो रोरु॑वाणः। 
स॒मी॒रय॒न् भुव॑ना मात॒रिश्वा᳚। 
अप॒ द्वेषाँ॑सि नुदता॒मरा॑तीः। 
तन्नो॑ वा॒युस्तदु॒ निष्ट्या॑ शृणोतु। 
तन्नक्ष॑त्रं भूरि॒दा अ॑स्तु॒ मह्य᳚म्। 
तन्नो॑ दे॒वासो॒ अनु॑जानन्तु॒ काम᳚म्। 
यथा॒ तरे॑म दुरि॒तानि॒ विश्वा᳚॥ 
(वा॒यवे॒ स्वाहा॒ निष्ट्या॑यै॒ स्वाहा᳚। 
का॒म॒चारा॑य॒ स्वाहा॒ऽभिजि॑त्यै॒ स्वाहा᳚॥)
दू॒रम॒स्मच्छत्र॑वो यन्तु भी॒ताः। 
तदि॑न्द्रा॒ग्नी कृ॑णुतां॒ तद्विशा॑खे। 
तन्नो॑ दे॒वा अनु॑मदन्तु य॒ज्ञम्। 
प॒श्चात्पु॒रस्ता॒दभ॑यं नो अस्तु। 
नक्ष॑त्राणा॒मधि॑पत्नी॒ विशा॑खे। 
श्रेष्ठा॑विन्द्रा॒ग्नी भुव॑नस्य गो॒पौ। 
विषू॑चः॒ शत्रू॑नप॒बाध॑मानौ। 
अप॒ क्षुधं॑ नुदता॒मरा॑तिम्॥ 
(इ॒न्द्रा॒ग्निभ्या॒ꣴ स्वाहा॒ विशा॑खाभ्या॒ꣴ स्वाहा᳚। 
श्रेष्ठ्या॑य॒ स्वाहा॒ऽभिजि॑त्यै॒ स्वाहा᳚॥)
पू॒र्णा प॒श्चादु॒त पू॒र्णा पु॒रस्ता᳚त्। 
उन्म॑ध्य॒तः पौ᳚र्णमा॒सी जि॑गाय। 
तस्यां᳚ दे॒वा अधि॑ सं॒वस॑न्तः। 
उ॒त्त॒मे नाक॑ इ॒ह मा॑दयन्ताम्। 
पृ॒थ्वी सु॒वर्चा॑ युव॒तिः स॒जोषाः᳚। 
पौ॒र्ण॒मा॒स्युद॑गा॒च्छोभ॑माना। 
आ॒प्या॒यय॑न्ती दुरि॒तानि॒ विश्वा᳚। 
उ॒रुं दुहां॒ यज॑मानाय य॒ज्ञम्। 
(पौ॒र्ण॒मा॒स्यै स्वाहा॒ कामा॑य॒ स्वाहाऽग॑त्यै॒ स्वाहा᳚॥)
तै॰ब्रा॰ ३.१.२
ऋ॒ध्यास्म॑ ह॒व्यैर्नम॑सोप॒सद्य॑। 
मि॒त्रं दे॒वं मि॑त्र॒धेयं॑ नो अस्तु। 
अ॒नू॒रा॒धान् ह॒विषा॑ व॒र्धय॑न्तः। 
श॒तं जी॑वेम श॒रदः॒ सवी॑राः। 
चि॒त्रं नक्ष॑त्र॒मुद॑गात्पु॒रस्ता᳚त्। 
अ॒नू॒रा॒धास॒ इति॒ यद्वद॑न्ति। 
तन्मि॒त्र ए॑ति प॒थिभि॑र्देव॒यानैः᳚। 
हि॒र॒ण्ययै॒र्वित॑तैर॒न्तरि॑क्षे॥ 
(मि॒त्राय॒ स्वाहा॑ऽनूरा॒धेभ्यः॒ स्वाहा᳚। 
मि॒त्र॒धेया॑य॒ स्वाहा॒ऽभिजि॑त्यै॒ स्वाहा᳚॥)
इन्द्रो᳚ ज्ये॒ष्ठामनु॒ नक्ष॑त्रमेति। 
यस्मि॑न् वृ॒त्रं वृ॑त्र॒तूर्ये॑ त॒तार॑। 
तस्मि॑न् व॒यम॒मृतं॒ दुहा॑नाः। 
क्षुधं॑ तरेम॒ दुरि॑तिं॒ दुरि॑ष्टिम्। 
पु॒र॒न्द॒राय॑ वृष॒भाय॑ धृ॒ष्णवे᳚। 
अषा॑ढाय॒ सह॑मानाय मी॒ढुषे᳚। 
इन्द्रा॑य ज्ये॒ष्ठा मधु॑म॒द्दुहा॑ना। 
उ॒रुं कृ॑णोतु॒ यज॑मानाय लो॒कम्॥ 
(इन्द्रा॑य॒ स्वाहा᳚ ज्ये॒ष्ठायै॒ स्वाहा᳚। 
ज्येष्ठ्या॑य॒ स्वाहा॒ऽभिजि॑त्यै॒ स्वाहा᳚॥)
मूलं॑ प्र॒जां वी॒रव॑तीं विदेय। 
परा᳚च्येतु॒ निरृ॑तिः परा॒चा। 
गोभि॒र्नक्ष॑त्रं प॒शुभिः॒ सम॑क्तम्। 
अह॑र्भूया॒द्यज॑मानाय॒ मह्य᳚म्। 
अह॑र्नो अ॒द्य सु॑वि॒ते द॑धातु। 
मूलं॒ नक्ष॑त्र॒मिति॒ यद्वद॑न्ति। 
परा॑चीं वा॒चा निरृ॑तिं नुदामि। 
शि॒वं प्र॒जायै॑ शि॒वम॑स्तु॒ मह्य᳚म्॥ 
(प्र॒जाप॑तये॒ स्वाहा॒ मूला॑य॒ स्वाहा᳚। 
प्र॒जायै॒ स्वाहा᳚॥)
या दि॒व्या आपः॒ पय॑सा संबभू॒वुः। 
या अ॒न्तरि॑क्ष उ॒त पार्थि॑वी॒र्याः। 
यासा॑मषा॒ढा अ॑नु॒यन्ति॒ काम᳚म्। 
ता न॒ आपः॒ शꣴस्यो॒ना भ॑वन्तु। 
याश्च॒ कूप्या॒ याश्च॑ ना॒द्याः᳚ समु॒द्रियाः᳚। 
याश्च॑ वैश॒न्तीरु॒त प्रा॑स॒चीर्याः। 
यासा॑मषा॒ढा मधु॑ भ॒क्षय॑न्ति। 
ता न॒ आपः॒ शꣴस्यो॒ना भ॑वन्तु॥ 
(अ॒द्भ्यः स्वाहा॑ऽषा॒ढाभ्यः॒ स्वाहा᳚। 
स॒मु॒द्राय॒ स्वाहा॒ कामा॑य॒ स्वाहा᳚। 
अ॒भिजि॑त्यै॒ स्वाहा᳚॥)
तन्नो॒ विश्वे॒ उप॑ शृण्वन्तु दे॒वाः। 
तद॑षा॒ढा अ॒भि संय॑न्तु य॒ज्ञम्। 
तन्नक्ष॑त्रं प्रथतां प॒शुभ्यः॑। 
कृ॒षिर्वृ॒ष्टिर्यज॑मानाय कल्पताम्। 
शु॒भ्राः क॒न्या॑ युव॒तयः॑ सु॒पेश॑सः। 
क॒र्म॒कृतः॑ सु॒कृतो॑ वी॒र्या॑वतीः। 
विश्वा᳚न्दे॒वान् ह॒विषा॑ व॒र्धय॑न्तीः। 
अ॒षा॒ढाः काम॒मुप॑यान्तु य॒ज्ञम्॥ 
(विश्वे᳚भ्यो दे॒वेभ्यः॒ स्वाहा॑ऽषा॒ढाभ्यः॒ स्वाहा᳚। 
अ॒न॒प॒ज॒य्याय॒ स्वाहा॒ जित्यै॒ स्वाहा᳚॥)
यस्मि॒न् ब्रह्मा॒भ्यज॑य॒त्सर्व॑मे॒तत्। 
अ॒मुं च॑ लो॒कमि॒दमू॑ च॒ सर्व᳚म्। 
तन्नो॒ नक्ष॑त्रमभि॒जिद्वि॒जित्य॑। 
श्रियं॑ दधा॒त्वहृ॑णीयमानम्। 
उ॒भौ लो॒कौ ब्रह्म॑णा॒ संजि॑ते॒मौ। 
तन्नो॒ नक्ष॑त्रमभि॒जिद्विच॑ष्टाम्। 
तस्मि॑न्व॒यं पृत॑नाः॒ संज॑येम। 
तन्नो॑ दे॒वासो॒ अनु॑जानन्तु॒ काम᳚म्॥ 
(ब्रह्म॑णे॒ स्वाहा॑ऽभि॒जिते॒ स्वाहा᳚। 
ब्र॒ह्म॒लो॒काय॒ स्वाहा॒ऽभिजि॑त्यै॒ स्वाहा᳚॥)
शृ॒ण्वन्ति॑ श्रो॒णाम॒मृत॑स्य गो॒पाम्। 
पुण्या॑मस्या॒ उप॑शृणोमि॒ वाच᳚म्। 
म॒हीं दे॒वीं विष्णु॑पत्नीमजू॒र्याम्। 
प्र॒तीची॑मेनाँ ह॒विषा॑ यजामः। 
त्रे॒धा विष्णु॑रुरुगा॒यो विच॑क्रमे। 
म॒हीं दिवं॑ पृथि॒वीम॒न्तरि॑क्षम्। 
तच्छ्रो॒णैति॒ श्रव॑ इ॒च्छमा॑ना। 
पुण्य॒ꣴ श्लोकं॒ यज॑मानाय कृण्व॒ती॥ 
(विष्ण॑वे॒ स्वाहा᳚ श्रो॒णायै॒ स्वाहा᳚। 
श्लोका॑य॒ स्वाहा᳚ श्रु॒ताय॒ स्वाहा᳚॥)
अ॒ष्टौ दे॒वा वस॑वः सो॒म्यासः॑। 
चत॑स्रो दे॒वीर॒जराः॒ श्रवि॑ष्ठाः। 
ते य॒ज्ञं पा᳚न्तु॒ रज॑सः प॒रस्ता᳚त्। 
सं॒व॒त्स॒रीण॑म॒मृत॑ꣴ स्व॒स्ति। 
य॒ज्ञं नः॑ पान्तु॒ वस॑वः पु॒रस्ता᳚त्। 
द॒क्षि॒ण॒तो॑ऽभिय॑न्तु॒ श्रवि॑ष्ठाः। 
पुण्यं॒ नक्ष॑त्रम॒भि संवि॑शाम। 
मा नो॒ अरा॑तिर॒घशँ॒साऽग॑न्॥ 
(वसु॑भ्यः॒ स्वाहा॒ श्रवि॑ष्ठाभ्यः॒ स्वाहा᳚। 
अग्रा॑य॒ स्वाहा॒ परी᳚त्यै॒ स्वाहा᳚॥)
क्ष॒त्रस्य॒ राजा॒ वरु॑णोऽधिरा॒जः। 
नक्ष॑त्राणाँ श॒तभि॑ष॒ग्वसि॑ष्ठः। 
तौ दे॒वेभ्यः॑ कृणुतो दी॒र्घमायुः॑। 
श॒तँ स॒हस्रा॑ भेष॒जानि॑ धत्तः। 
य॒ज्ञं नो॒ राजा॒ वरु॑ण॒ उप॑यातु। 
तन्नो॒ विश्वे॑ अ॒भि संय॑न्तु दे॒वाः। 
तन्नो॒ नक्ष॑त्रँ श॒तभि॑षग्जुषा॒णम्। 
दी॒र्घमायुः॒ प्रति॑रद्भेष॒जानि॑॥ 
(वरु॑णाय॒ स्वाहा॑ श॒तभि॑षजे॒ स्वाहा᳚। 
भे॒ष॒जेभ्यः॒ स्वाहा᳚॥)
अ॒ज एक॑पा॒दुद॑गात्पु॒रस्ता᳚त्। 
विश्वा॑ भू॒तानि॑ प्रति॒ मोद॑मानः। 
तस्य॑ दे॒वाः प्र॑स॒वं य॑न्ति॒ सर्वे᳚। 
प्रो॒ष्ठ॒प॒दासो॑ अ॒मृत॑स्य गो॒पाः। 
वि॒भ्राज॑मानः समिधा॒न उ॒ग्रः। 
आऽन्तरि॑क्षमरुह॒दग॒न्द्याम्। 
तँ सूर्यं॑ दे॒वम॒जमेक॑पादम्। 
प्रो॒ष्ठ॒प॒दासो॒ अनु॑यन्ति॒ सर्वे᳚॥ 
(अ॒जायैक॑पदे॒ स्वाहा᳚ प्रोष्ठप॒देभ्यः॒ स्वाहा᳚। 
तेज॑से॒ स्वाहा᳚ ब्रह्मवर्च॒साय॒ स्वाहा᳚॥) 
अहि॑र्बु॒ध्नियः॒ प्रथ॑मान एति। 
श्रेष्ठो॑ दे॒वाना॑मु॒त मानु॑षाणाम्। 
तं ब्रा᳚ह्म॒णाः सो॑म॒पाः सो॒म्यासः॑। 
प्रो॒ष्ठ॒प॒दासो॑ अ॒भि र॑क्षन्ति॒ सर्वे᳚। 
च॒त्वार॒ एक॑म॒भि कर्म॑ दे॒वाः। 
प्रो॒ष्ठ॒प॒दा स॒ इति॒ यान् वद॑न्ति। 
ते बु॒ध्नियं॑ परि॒षद्य॑ꣴ स्तु॒वन्तः॑। 
अहिँ॑ रक्षन्ति॒ नम॑सोप॒सद्य॑॥ 
(अह॑ये बु॒ध्निया॑य॒ स्वाहा᳚ प्रोष्ठप॒देभ्यः॒ स्वाहा᳚। 
प्र॒ति॒ष्ठायै॒ स्वाहा᳚॥)
पू॒षा रे॒वत्यन्वे॑ति॒ पन्था᳚म्। 
पु॒ष्टि॒पती॑ पशु॒पा वाज॑बस्त्यौ। 
इ॒मानि॑ ह॒व्या प्रय॑ता जुषा॒णा। 
सु॒गैर्नो॒ यानै॒रुप॑यातां य॒ज्ञम्। 
क्षु॒द्रान् प॒शून् र॑क्षतु रे॒वती॑ नः। 
गावो॑ नो॒ अश्वाँ॒ अन्वे॑तु पू॒षा। 
अन्नँ॒ रक्ष॑न्तौ बहु॒धा विरू॑पम्। 
वाजँ॑ सनुतां॒ यज॑मानाय य॒ज्ञम्॥ 
(पू॒ष्णे स्वाहा॑ रे॒वत्यै॒ स्वाहा᳚। 
प॒शुभ्यः॒ स्वाहा᳚।
तद॒श्विना॑वश्व॒युजोप॑याताम्। 
शुभं॒ गमि॑ष्ठौ सु॒यमे॑भि॒रश्वैः᳚। 
स्वं नक्ष॑त्रँ ह॒विषा॒ यज॑न्तौ। 
मध्वा॒ संपृ॑क्तौ॒ यजु॑षा॒ सम॑क्तौ। 
यौ दे॒वानां᳚ भि॒षजौ॑ हव्यवा॒हौ। 
विश्व॑स्य दू॒ताव॒मृत॑स्य गो॒पौ। 
तौ नक्ष॑त्रं जुजुषा॒णोप॑याताम्। 
नमो॒ऽश्विभ्यां᳚ कृणुमोऽश्व॒युग्भ्या᳚म्॥ 
(अ॒श्विभ्या॒ꣴ स्वाहा᳚ऽश्व॒युग्भ्या॒ꣴ स्वाहा᳚। 
श्रोत्रा॑य॒ स्वाहा॒ श्रुत्यै॒ स्वाहा᳚॥)
अप॑ पा॒प्मानं॒ भर॑णीर्भरन्तु। 
तद्य॒मो राजा॒ भग॑वा॒न् विच॑ष्टाम्। 
लो॒कस्य॒ राजा॑ मह॒तो म॒हान् हि। 
सु॒गं नः॒ पन्था॒मभ॑यं कृणोतु। 
यस्मि॒न्नक्ष॑त्रे य॒म एति॒ राजा᳚। 
यस्मि॑न्नेनम॒भ्यषि॑ञ्चन्त दे॒वाः। 
तद॑स्य चि॒त्रँ ह॒विषा॑ यजाम। 
अप॑ पा॒प्मानं॒ भर॑णीर्भरन्तु॥ 
(य॒माय॒ स्वाहा॑ऽप॒भर॑णीभ्यः॒ स्वाहा᳚। 
रा॒ज्याय॒ स्वाहा॒ऽभिजि॑त्यै॒ स्वाहा᳚॥)
तै॰सं॰ ३.५.१.१
  नि॒वेश॑नी सं॒गम॑नी॒ वसू॑नां॒ विश्वा॑ रू॒पाणि॒ वसू᳚न्यावे॒शय॑न्ती। 
स॒ह॒स्र॒पो॒षँ सु॒भगा॒ ररा॑णा॒ सा न॒ आ ग॒न्वर्च॑सा संविदा॒ना॥ 
यत्ते॑ दे॒वा अद॑धुर्भाग॒धेय॒ममा॑वास्ये सं॒वस॑न्तो महि॒त्वा। 
सा नो॑ य॒ज्ञं पि॑पृहि विश्ववारे र॒यिं नो॑ धेहि सुभगे सु॒वीर᳚म्॥ 
(अ॒मा॒वा॒स्या॑यै॒ स्वाहा॒ कामा॑य॒ स्वाहाऽग॑त्यै॒ स्वाहा᳚॥)
नवोनवो भवति
तै॰ब्रा॰ ३.१.३
तै॰सं॰ २.४.१४
  नवो॑नवो भवति॒ जाय॑मा॒नोऽह्नां᳚ के॒तुरु॒षसा॑मे॒त्यग्रे᳚। 
भा॒गं दे॒वेभ्यो॒ वि द॑धात्या॒यन् प्रच॒न्द्रमा᳚स्तिरिति दी॒र्घमायुः॑॥ 
यमा॑दि॒त्या अँ॒शुमा᳚प्या॒यय॑न्ति॒ यमक्षि॑त॒मक्षि॑तयः॒ पिब॑न्ति। 
तेन॑ नो॒ राजा॒ वरु॑णो॒ बृह॒स्पति॒रा प्या॑ययन्तु॒ भुव॑नस्य गो॒पाः॥ 
(च॒न्द्रम॑से॒ स्वाहा᳚ प्रती॒दृश्या॑यै॒ स्वाहा᳚। 
अ॒हो॒रा॒त्रेभ्यः॒ स्वाहा᳚ऽर्धमा॒सेभ्यः॒ स्वाहा᳚। 
मासे᳚भ्यः॒ स्वाह॒र्तुभ्यः॒ स्वाहा᳚। 
संव॒त्स॒राय॒ स्वाहा᳚॥)
ये विरू॑पे॒ सम॑नसा सं॒व्यय॑न्ती। 
स॒मा॒नं तन्तुं॑ परि तात॒नाते᳚। 
वि॒भू प्र॒भू अ॑नु॒भू वि॒श्वतो॑ हुवे। 
ते नो॒ नक्ष॑त्रे॒ हव॒माग॑मेतम्। 
व॒यं दे॒वी ब्रह्म॑णा संविदा॒नाः। 
सु॒रत्ना॑सो दे॒ववी॑तिं॒ दधा॑नाः। 
अ॒हो॒रा॒त्रे ह॒विषा॑ व॒र्धय॑न्तः। 
अति॑ पा॒प्मान॒मति॑मुक्त्या गमेम। 
(अह्ने॒ स्वाहा॒ रात्रि॑यै॒ स्वाहा᳚। 
अति॑मुक्त्यै॒ स्वाहा᳚॥)
प्रत्यु॑वदृश्याय॒ती व्यु॒च्छन्ती॑ दुहि॒ता दि॒वः। 
अ॒पो म॒ही वृ॑णुते॒ चक्षु॑षा। 
तमो॒ ज्योति॑ष्कृणोति सू॒नरी᳚। 
उदु॒स्त्रियाः᳚ सचते॒ सूर्यः॑। 
सचा॑ उ॒द्यन्नक्ष॑त्रमर्चि॒मत्। 
तवेदु॑षो॒ व्युषि॒ सूर्य॑स्य च। 
सं भ॒क्तेन॑ गमेमहि। 
(उ॒षसे॒ स्वाहा॒ व्यु॑ष्ट्यै॒ स्वाहा᳚। 
व्यू॒षुष्यै॒ स्वाहा᳚ व्यु॒च्छन्त्यै॒ स्वाहा᳚। 
व्यु॑ष्टायै॒ स्वाहा᳚॥)
तन्नो॒ नक्ष॑त्रमर्चि॒मत्। 
भा॒नु॒मत्तेज॑ उ॒च्चर॑त्। 
उप॑ य॒ज्ञमि॒हाग॑मत्। 
प्र नक्ष॑त्राय दे॒वाय॑। 
इन्द्रा॒येन्दुँ॑ हवामहे। 
स नः॑ सवि॒ता सु॑वत्स॒निम्। 
पु॒ष्टि॒दां वी॒रव॑त्तमम्। 
(नक्ष॑त्राय॒ स्वाहो॑देष्य॒ते स्वाहा᳚। 
उ॒द्य॒ते स्वाहोदि॑ताय॒ स्वाहा᳚। 
हर॑से॒ स्वाहा॒ भर॑से॒ स्वाहा᳚। 
भ्राज॑से॒ स्वाहा॒ तेज॑से॒ स्वाहा᳚। 
तप॑से॒ स्वाहा᳚ ब्रह्मवर्च॒साय॒ स्वाहा᳚॥)
तै॰सं॰ १.४.४३
  उदु॒ त्यं जा॒तवे॑दसं दे॒वं व॑हन्ति के॒तवः॑। 
दृ॒शे विश्वा॑य॒ सूर्य᳚म्॥ 
चि॒त्रं दे॒वाना॒मुद॑गा॒दनी॑कं॒ चक्षु॑र्मि॒त्रस्य॒ वरु॑णस्या॒ग्नेः। 
आ प्रा॒ द्यावा॑पृथि॒वी अ॒न्तरि॑क्षँ॒ सूर्य॑ आ॒त्मा जग॑तस्त॒स्थुष॑श्च। 
(सूर्या॑य॒ स्वाहा॒ नक्ष॑त्रेभ्यः॒ स्वाहा᳚। 
प्र॒ति॒ष्ठायै॒ स्वाहा᳚॥)
तै॰सं॰ १.५.११.५
  अदि॑तिर्न उरुष्य॒त्वदि॑तिः॒ शर्म॑ यच्छतु। 
अदि॑तिः पा॒त्वँह॑सः॥ 
म॒हीमू॒षु मा॒तरँ॑ सुव्र॒ताना॑मृ॒तस्य॒ पत्नी॒मव॑से हुवेम। 
तु॒वि॒क्ष॒त्राम॒जर॑न्तीमुरू॒चीँ सु॒शर्मा॑ण॒मदि॑तिँ सु॒प्रणी॑तम्। 
(अदि॑त्यै॒ स्वाहा᳚ प्रति॒ष्ठायै॒ स्वाहा᳚॥)
तै॰सं॰ १.२.१३॥ 
तै॰ब्रा॰ २.४.३
  इ॒दं विष्णु॒र्वि च॑क्रमे त्रे॒धा नि द॑धे प॒दम्। 
समू॑ढमस्य पाँसु॒रे॥ 
प्र तद्विष्णुः॑ स्तवते वी॒र्या॑य। 
मृ॒गो न भी॒मः कु॑च॒रो गि॑रि॒ष्ठाः। 
यस्यो॒रुषु॑ त्रि॒षु वि॒क्रम॑णेषु। 
अधि॑क्षि॒यन्ति॒ भुव॑नानि॒ विश्वा᳚। 
(विष्ण॑वे॒ स्वाहा॑ य॒ज्ञाय॒ स्वाहा᳚। 
प्र॒ति॒ष्ठायै॒ स्वाहा᳚॥)
तै॰सं॰ ४.४.४॥ 
४.४.४॥
  अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम्। 
अ॒पाँ रेताँ॑सि जिन्वति॥ 
भुवो॑ य॒ज्ञस्य॒ रज॑सश्च ने॒ता यत्रा॑ नि॒युद्भिः॒ सच॑से शि॒वाभिः॑। 
दि॒वि मू॒र्धानं॑ दधिषे सुव॒र्षां जि॒ह्वाम॑ग्ने चकृषे हव्य॒वाह᳚म्॥
तै॰सं॰ ३.३.११
  अनु॑ नो॒ऽद्यानु॑मतिर्य॒ज्ञं दे॒वेषु॑ मन्यताम्। 
अ॒ग्निश्च॑ हव्य॒वाह॑नो॒ भव॑तां दा॒शुषे॒ मयः॑॥ 
अन्विद॑नुमते॒ त्वं मन्या॑सै॒ शं च॑ नः कृधि। 
क्रत्वे॒ दक्षा॑य नो हि नु॒ प्रण॒ आयूँ॑षि तारिषः॥ 

तै॰ब्रा॰ २.४.१
  ह॒व्य॒वाह॑मभिमाति॒षाह᳚म्। 
र॒क्षो॒हणं॒ पृत॑नासु जि॒ष्णुम्। 
ज्योति॑ष्मन्तं॒ दीद्य॑तं॒ पुर॑न्धिम्। 
अ॒ग्निꣴ स्वि॑ष्ट॒कृत॒मा हु॑वेम॥ 
स्वि॑ष्टमग्ने अ॒भि तत्पृ॑णाहि। 
विश्वा॑ देव॒ पृत॑ना अ॒भिष्य। 
उ॒रुं नः॒ पन्थां᳚ प्रदि॒शन्वि भा॑हि। 
ज्योति॑ष्मद्धेह्य॒जरं॑ न॒ आयुः॑॥
सुरभिमतीः, अब्लिङ्गाः
द॒धि॒क्राव्ण्णो॑ अकारिषं जि॒ष्णोरश्व॑स्य वा॒जिनः॑। 
सु॒र॒भि नो॒ मुखा॑कर॒त् प्रण॒ आयूँ॑षि तारिषत्॥ 
आपो॒ हि ष्ठा म॑यो॒ भुव॒स्तान॑ ऊ॒र्जे द॑धातन। 
म॒हे रणा॑य॒ चक्ष॑से॥ 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑॥ 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥
वरुणसूक्तम्
तै॰सं॰ १.५.११॥ 
१.२.८॥ 
३.४.११॥ 
३.४.११॥ 
१.५.११॥ 
२.१.११॥
उदु॑त्त॒मं व॑रुण॒ पाश॑म॒स्मदवा॑ध॒मं वि म॑ध्य॒मꣴ श्र॑थाय। 
अथा॑ व॒यमा॑दित्य व्र॒ते तवाना॑गसो॒ अदि॑तये स्याम॥ 
अस्त॑भ्ना॒द् द्यामृ॑ष॒भो अ॒न्तरि॑क्ष॒ममि॑मीत वरि॒माणं॑ पृथि॒व्या। 
आऽसी॑द॒द् विश्वा॒ भुव॑नानि स॒म्राड् विश्वेत्तानि॒ वरु॑णस्य व्र॒तानि॑॥ 
यत्किं चे॒दं व॑रुण॒ दैव्ये॒ जने॑ऽभिद्रो॒हं म॑नु॒ष्या᳚श्चरा॑मसि। 
अचि॑त्ती॒ यत्तव॒ धर्मा॑ युयोपि॒म मा न॒स्तस्मा॒देन॑सो देव रीरिषः॥ 
कि॒त॒वासो॒ यद्रि॑रि॒पु र्न दी॒वि यद्वा॑ घा स॒त्यमु॒त यन्न वि॒द्म। 
सर्वा॒ ता विष्य॑ शिथि॒रेव॑ दे॒वाथा॑ ते स्याम वरुण प्रि॒यासः॑॥ 
अव॑ ते॒ हेडो॑ वरुण॒ नमो॑भि॒रव॑ य॒ज्ञेभि॑रीमहे ह॒विर्भिः॑। 
क्षय॑न्न॒स्मभ्य॑मसुर प्रचेतो॒ राज॒न्नेनाँ॑सि शिश्रथः कृ॒तानि॑॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँस॒ मा न॒ आयुः॒ प्रमो॑षीः॥
हिरण्यवर्णीयाः
 तै॰सं॰ ५.६.१
हिर॑ण्यवर्णाः॒ शुच॑यः पाव॒का यासु॑ जा॒तः क॒श्यपो॒ यास्विन्द्रः॑। 
अ॒ग्निं या गर्भं॑ दधि॒रे विरू॑पा॒स्ता न॒ आपः॒ शꣴ स्यो॒ना भ॑वन्तु॥ 
यासाँ॒ राजा॒ वरु॑णो॒ याति॒ मध्ये॑ सत्यानृ॒ते अ॑व॒पश्य॒न् जना॑नाम्। 
म॒धु॒श्चुतः॒ शुच॑यो॒ याः पा॑व॒कास्ता न॒ आपः॒ शꣴ स्यो॒ना भ॑वन्तु॥ 
यासां᳚ दे॒वा दि॒वि कृ॒ण्वन्ति॑ भ॒क्षं या अ॒न्तरि॑क्षे बहु॒धा भव॑न्ति। 
याः पृ॑थि॒वीं पय॑सो॒न्दन्ति॑ शु॒क्रास्ता न॒ आपः॒ शꣴ स्यो॒ना भ॑वन्तु॥ 
शि॒वेन॑ मा॒ चक्षु॑षा पश्यताऽपः शि॒वया॑ त॒नुवोप॑ स्पृशत॒ त्वचं॑ मे। 
सर्वाँ॑ अ॒ग्नीँर॑प्सु॒षदो॑ हुवो वो॒ मयि॒ वर्चो॒ बल॒मोजो॒ नि ध॑त्त॥
यद॒दः सं॑ प्रय॒तीरहा॒वन॑दता ह॒ते। 
तस्मा॒दा न॒द्यो॑ नाम॑ स्थ॒ ता वो॒ नामा॑नि सिन्धवः॥ 
यत्प्रेषि॑ता॒ वरु॑णेन॒ ताः शीभँ॑ स॒मव॑ल्गत। 
तदा᳚प्नो॒दिन्द्रो॑ वो य॒तीस्तस्मा॒दापो॒ अनु॑ स्थन॥ 
अ॒प॒का॒मꣴ स्यन्द॑माना॒ अवी॑वरत वो॒ हिक᳚म्। 
इन्द्रो॑ वः॒ शक्ति॑भिर्देवी॒स्तस्मा॒द् वार्णाम॑ वो हि॒तम्॥ 
एको॑ दे॒वो अप्य॑तिष्ठ॒त् स्यन्द॑माना यथाव॒शम्। 
उदा॑निषुर्म॒हीरिति॒ तस्मा॑दुद॒कमु॑च्यते॥ 
आपो॑ भ॒द्रा घृ॒तमिदाप॑ आसुर॒ग्नीषोमौ॑ बिभ्र॒त्याप॒ इत्ताः। 
ती॒व्रो रसो॑ मधु॒पृचा॑मरङ्ग॒म आ मा᳚ प्रा॒णेन॑ स॒ह वर्च॑सा गन्॥ 
आदित् प॑श्याम्यु॒त वा॑ शृणो॒म्यामा॒ घोषो॑ गच्छति॒ वाङ् न॑ आसाम्। 
मन्ये॑ भेजा॒नो अ॒मृत॑स्य॒ तर्हि॒ हिर॑ण्यवर्णा॒ अतृ॑पं य॒दा वः॑॥
आपो॒ हि ष्ठा म॑यो॒भुव॒स्ता न॑ ऊ॒र्जे द॑धातन। 
म॒हे रणा॑य॒ चक्ष॑से॥ 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑॥ 
तस्मा॒ अरं॑ गमाम वो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥ 

दि॒वि श्र॑यस्वा॒न्तरि॑क्षे यतस्व पृथि॒व्या सं भ॑व ब्रह्मवर्च॒सम॑सि ब्रह्मवर्च॒साय॑ त्वा॥
पवमानसूक्तम्
तै॰ब्रा॰ १.४.८
पव॑मानः॒ सुव॒र्जनः॑ । 
प॒वित्रे॑ण॒ विच॑र्षणिः। 
यः पोता॒ स पु॑नातु मा। 
पु॒नन्तु॑ मा देवज॒नाः। 
पु॒नन्तु॒ मन॑वो धि॒या। 
पु॒नन्तु॒ विश्व॑ आ॒यवः॑। 
जात॑वेदः प॒वित्र॑वत्। 
प॒वित्रे॑ण पुनाहि मा। 
शु॒क्रेण॑ देव॒ दीद्य॑त्। 
अग्ने॒ क्रत्वा॒ क्रतूँ॒रनु॑॥ 

यत् ते॑ प॒वित्र॑म॒र्चिषि॑। 
अग्ने॒ वित॑तमन्त॒रा। 
ब्रह्म॒ तेन॑ पुनीमहे। 
उ॒भाभ्यां᳚ देवसवितः। 
प॒वित्रे॑ण स॒वेन॑ च। 
इ॒दं ब्रह्म॑ पुनीमहे। 
वै॒श्व॒दे॒वी पु॑न॒ती दे॒व्यागा᳚त्। 
यस्यै॑ ब॒ह्वीस्त॒नुवो॑ वी॒तपृ॑ष्ठाः। 
तया॒ मद॑न्तः सध॒माद्ये॑षु। 
व॒यꣴ स्या॑म॒ पत॑यो रयी॒णाम्॥ 

वै॒श्वा॒न॒रो र॒श्मिभि॑र्मा पुनातु। 
वातः॑ प्रा॒णेने॑षि॒रो म॑यो॒भूः। 
द्यावा॑पृथि॒वी पय॑सा॒ पयो॑भिः। 
ऋ॒ताव॑री य॒ज्ञिये॑ मा पुनीताम्। 
बृ॒हद्भिः॑ सवित॒स्तृभिः॑। 
वर्षि॑ष्ठैर्देव॒मन्म॑भिः। 
अग्ने॒ दक्षैः᳚ पुनाहि मा। 
येन॑ दे॒वा अपु॑नत। 
येनापो॑ दि॒व्यं कशः॑। 
तेन॑ दि॒व्येन॒ ब्रह्म॑णा॥ 

इ॒दं ब्रह्म॑ पुनीमहे। 
यः पा॑वमा॒नीर॒ध्येति॑। 
ऋषि॑भिः॒ संभृ॑तँ॒ रस᳚म्। 
सर्वँ॒ स पू॒तम॑श्नाति। 
स्व॒दि॒तं मा॑त॒रिश्व॑ना। 
पा॒व॒मानीर्यो अ॒ध्येति॑। 
ऋषि॑भिः॒ संभृ॑तँ॒ रस᳚म्। 
तस्मै॒ सर॑स्वती दुहे। 
क्षी॒रँ स॒र्पिर्मधू॑द॒कम्। 
पा॒व॒मा॒नीः स्व॒स्त्यय॑नीः॥ 

सु॒दुघा॒ हि पय॑स्वतीः। 
ऋषि॑भिः॒ संभृ॑तो॒ रसः॑। 
ब्रा॒ह्म॒णेष्व॒मृतँ॑ हि॒तम्। 
पा॒व॒मा॒नीर्दि॑शन्तु नः। 
इ॒मं लो॒कमथो॑ अ॒मुम्। 
कामा॒न् सम॑र्धयन्तु नः। 
दे॒वीर्दे॒वैः स॒माभृ॑ताः। 
पा॒व॒मा॒नीः स्व॒स्त्यय॑नीः। 
सु॒दुघा॒ हि घृ॑त॒श्चुतः॑। 
ऋषि॑भिः॒ संभृ॑तो॒ रसः॑॥ 

ब्रा॒ह्म॒णेष्व॒मृतँ॑ हि॒तम्। 
येन॑ दे॒वाः प॒वित्रे॑ण। 
आ॒त्मानं॑ पु॒नते॒ सदा᳚। 
तेन॑ स॒हस्र॑धारेण। 
पा॒व॒मा॒न्यः पु॑नन्तु मा। 
प्रा॒जा॒प॒त्यं प॒वित्र᳚म्। 
श॒तोद्या॑मँ हिर॒ण्मय᳚म्। 
तेन॑ ब्रह्म॒विदो॑ व॒यम्। 
पू॒तं ब्रह्म॑ पुनीमहे। 
इन्द्रः॑ सुनी॒ती स॒ह मा॑ पुनातु। 

सोमः॑ स्व॒स्त्या वरु॑णः स॒मीच्या᳚। 
यमो॒ राजा᳚ प्रमृ॒णाभिः॑ पुनातु मा। 
जा॒तवे॑दा मो॒र्जय॑न्त्या पुनातु॥ 

व्याहृत्यादयः
भूर्भुवः॒ सुवः॑। 
तच्छं॒ यो रावृ॑णीमहे। 
गा॒तुं य॒ज्ञाय॑। 
गा॒तुं य॒ज्ञप॑तये। 
दैवीः᳚ स्व॒स्तिर॑स्तु नः। 
स्व॒स्तिर्मानु॑षेभ्यः। 
ऊ॒र्ध्वं जि॑गातु भेष॒जम्। 
शं नो॑ अस्तु द्वि॒पदे᳚। 
शं चतु॑ष्पदे। 
ॐ शान्तिः॒ शान्तिः॒ शान्तिः॑॥
आयुष्यसूक्तम्
यो ब्रह्मा ब्रह्मण उज्जहार प्राणैः शिरः कृत्तिवासाः पिनाकी। 
ईशानो देवः स न आयुर्दधातु तस्मै जुहोमि हविषा घृतेन॥ 
विभ्राजमानः सरिरस्य मध्याद् रोचमानो घर्मरुचिर्य आगात्। 
स मृत्युपाशानपनुद्य घोरानिहायुषेणो घृतमत् तु देवः॥ 
ब्रह्मज्योतिर्ब्रह्मपत्नीषु गर्भं यमादधात् पुरुरूपं जयन्तम्। 
सुवर्णरम्भ ग्रहमर्कमर्च्यं तमायुषे वर्धयामो घृतेन॥ 
श्रियं लक्ष्मीमौबलामम्बिकां गां षष्ठीं च यामिन्द्रसेनेत्युदाहुः। 
तां विद्यां ब्रह्मयोनिँ सरूपामिहायुषे तर्पयामो घृतेन॥ 
दाक्षायण्यः सर्वयोन्यः सुयोन्यः सहस्रशो विश्वरूपा विरूपाः। 
ससूनवः सपतयः सयूथ्या आयुषेणो घृतमिदं जुषन्ताम्॥ 
दिव्यागणा बहुरूपाः पुराणा आयुश्छिदो नः प्रमथ्नन्तु वीरान्। 
तेभ्यो जुहोमि बहुधा घृतेन मा नः प्रजाँ रीरिषो मोत वीरान्॥ 
एकः पुरस्ताद् य इदं बभूव यतो बभूव भुवनस्य गोपाः। 
यमप्येति भुवनँ साम्पराये स नो हविर्घृतमिहायुषेऽत्तु देवः॥ 
वसून् रुद्रानादित्यान् मरुतोऽथ साध्यानृभून् यक्षान् गन्धर्वाꣴश्च पितॄꣴश्च विश्वान्। 
भृगून् सर्पाꣴश्चाङ्गिरसोऽथ सर्वान् घृतँ हुत्वा स्वायुष्या महयाम शश्वत्॥ 

परिधानीया
नमो॒ ब्रह्म॑णे॒ नमो॑ अस्त्व॒ग्नये॒ नमः॑ पृथि॒व्यै नम॒ ओष॑धीभ्यः। 
नमो॑ वा॒चे नमो॑ वा॒चस्पत॑ये॒ नमो॒ विष्ण॑वे बृह॒ते क॑रोमि॥
विष्णो॒ त्वं नो॒ अन्त॑मः॒ शर्म॑ यच्छ सहन्त्य। 
प्र ते॒ धारा॑ मधु॒श्चुत॒ उत्सं॑ दुह्रते॒ अक्षि॑तम्॥ 
आ॒भिर्गी॒र्भिर्यदतो॑ न ऊ॒नमाप्या॑य य हरिवो॒ वर्ध॑मानः। 
य॒दा स्तो॒तृभ्यो॒ महि॑गो॒त्रा रु॒जासि॑ भूयिष्ठ॒भाजो॒ अध॑ते स्याम। 
ब्रह्म॒ प्रावा॑दिष्म॒ तन्नो॒ माहा॑सीत्॥ 
ॐ शान्तिः॒ शान्तिः॒ शान्तिः॑॥
प्रोक्षणमन्त्राः
तै॰ब्रा॰ २.६.५.२
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्बा॒हुभ्या᳚म्। 
पू॒ष्णो हस्ता᳚भ्याम्। 
अ॒श्विनो॒र्भैष॑ज्येन। 
तेज॑से ब्रह्मवर्च॒साया॒भिषि॑ञ्चामि। 
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्बा॒हुभ्या᳚म्। 
पू॒ष्णो हस्ता᳚भ्याम्। 
सर॑स्वस्त्यै॒ भैष॑ज्येन। 
वी॒र्या॑यां॒ नाद्या॑या॒भिषि॑ञ्चामि। 
दे॒वस्य॑ त्वा सवि॒तुः प्र॑स॒वे। 
अ॒श्विनो᳚र्बा॒हुभ्या᳚म्। 
पू॒ष्णो हस्ता᳚भ्याम्। 
इन्द्र॑स्येन्द्रि॒येण॑। 
श्रि॒यै यश॑से॒ बला॑या॒भिषि॑ञ्चामि॥
तै॰सं॰ १.७.१०.३
च॒ वा॒जिनम्᳚। 
सोमँ॒ राजा॑न॒ वरु॑णम॒ग्निम॒न्वार॑भामहे। 
आ॒दि॒त्यान् विष्णुँ॒ सूर्यं॑ ब्र॒ह्माणं॑ च॒ बृह॒स्पति᳚म्। 
दे॒वस्य॑ त्वा सवि॒तुः प्र॑स॒वे᳚ऽश्विनो᳚ र्बा॒हुभ्यां᳚ पू॒ष्णो हस्ता᳚भ्याँ॒ सर॑स्वत्यै वा॒चो य॒न्तुर्य॒न्त्रेणा॒ग्नेस्त्वा॒ साम्रा᳚ज्येना॒भिषि॑ञ्चा॒मीन्द्र॑स्य त्वा॒ साम्रा᳚ज्येना॒भिषि॑ञ्चामि॒ बृह॒स्पते᳚स्त्वा॒ साम्रा᳚ज्येना॒भिषि॑ञ्चामि॥
चर॑णं प॒वित्र॒ वित॑तं पुरा॒णं येन॑ पू॒तस्तर॑ति दुष्कृ॒तानि॑। 
तेन॑ प॒वित्रे॑ण शु॒द्धेन॑ पू॒ता अति॑पा॒प्मान॒मरा॑तिं तरेम। 
लो॒कस्य॒ द्वार॑मर्चि॒मत् प॒वित्र॒ ज्योति॑ष्म॒द् भ्राज॑मान॒ मह॑स्वत्। 
अ॒मृत॑स्य॒ धारा॑ बहु॒धा दोह॑मान॒ चर॑णं नो लो॒के सुधि॑तां दधातु॥
तै॰ब्रा॰ ३.५.१०.४
आयु॒राशा᳚स्ते॒ऽयं यज॑मानो॒ऽसौ। 
आयु॒राशा᳚स्ते। 
सु॒प्र॒जा॒स्त्वमाशा᳚स्ते। 
स॒जा॒त॒व॒न॒स्यामाशा᳚स्ते। 
उत्त॑रां देवयज्यामाशा᳚स्ते। 
भूयो॑ हवि॒ष्कर॑ण॒माशा᳚स्ते। 
दि॒व्यं धामाशा᳚स्ते। 
विश्वं॑ प्रि॒यमाशा᳚स्ते। 
तद॑श्या॒त् तदृ॑ध्यात्। 
तद॑स्मै दे॒वारा॑सन्ताम्। 
तद॒ग्निर्दे॒वो दे॒वेभ्यो॒ वन॑ते। 
व॒यम॒ग्नेर्मानु॑षाः। 
इ॒ष्टं च॑ वी॒तं च॑। 
उ॒भे च॑ नो॒ द्यावा॑पृथि॒वी अँ ह॑स्पाताम्। 
इ॒ह गति॑र्वा॒मस्ये॒दं च॑। 
नमो॑ दे॒वेभ्यः॑॥
प्राशनमन्त्राः
तै॰ब्रा॰ २.४.४.१०॥ 
२.६.६॥
द्रु॒प॒दादि॑व॒ मुञ्च॑तु॥ 
द्रु॒प॒दादि॒वेन्मु॑मुचा॒नः। 
स्वि॒न्नः स्ना॒त्वी मला॑दिव। 
पू॒तं प॒वित्रे॑णे॒वाज्य᳚म्। 
आपः॑ शुन्धन्तु॒ मैन॑सः॥ 
उद्व॒यं तम॑स॒स्परि॑। 
पश्य॑न्तो॒ ज्योति॒रुत्त॑रम्। 
दे॒वं दे॑व॒त्रा सूर्य᳚म्। 
अग॑न्म॒ ज्योति॑रुत्त॒मम्॥ 
प्रति॑युतो॒ वरु॑णस्य॒ पाशः॑। 
प्रत्य॑स्तो॒ वरु॑णस्य॒ पाशः॑॥ 

मृग्यम्
आप॒ इद्वा उ॑भेष॒जीरापो॑ अमीव॒ चात॑नीः। 
आपः॒ सर्व॑स्य भेष॒जीस्ता मे॑ (तास्ते॑) कृण्वन्तु भेष॒जम्॥
तै॰आ॰ १.२६.५
आ॒म॒या॒वी चि॑न्वीत। 
आपो॒ वै भे॑ष॒जम्। 
भे॒ष॒जमे॒वास्मै॑ करोति। 
सर्व॒मायु॑रेति॥
 
महान्यासादयः
रावणोक्ता पञ्चाङ्गप्रार्थना
ओङ्कारमन्त्र-संयुक्तं नित्यं ध्यायन्ति योगिनः। 
कामदं मोक्षदं तस्मै नकाराय नमो नमः॥
नम॑स्ते रुद्र म॒न्यव॑ उ॒तोत॒ इष॑वे॒ नमः॑। 
नम॑स्ते अस्तु॒ धन्व॑ने बा॒हुभ्या॑मु॒त ते॒ नमः॑। 
या त॒ इषुः॑ शि॒वत॑मा शि॒वं ब॒भूव॑ ते॒ धनुः॑। 
शि॒वा श॑र॒व्या॑ या तव॒ तया॑ नो रुद्र मृडय॥ 
पूर्वाङ्ग रुद्राय नमः॥
महादेवं महात्मानं महापातकनाशनम्। 
महापापहरं वन्दे मकाराय नमो नमः॥
निध॑नपतये॒ नमः। 
निध॑नपतान्तिकाय॒ नमः। 
ऊर्ध्वाय॒ नमः। 
ऊर्ध्वलिङ्गाय॒ नमः। 
हिरण्याय॒ नमः। 
हिरण्यलिङ्गाय॒ नमः। 
सुवर्णाय॒ नमः। 
सुवर्णलिङ्गाय॒ नमः। 
दिव्याय॒ नमः। 
दिव्यलिङ्गाय॒ नमः। 
भवाय॒ नमः। 
भवलिङ्गाय॒ नमः। 
शर्वाय॒ नमः। 
शर्वलिङ्गाय॒ नमः। 
शिवाय॒ नमः। 
शिवलिङ्गाय॒ नमः। 
ज्वलाय॒ नमः। 
ज्वललिङ्गाय॒ नमः। 
आत्माय॒ नमः। 
आत्मलिङ्गाय॒ नमः। 
परमाय॒ नमः। 
परमलिङ्गाय॒ नमः। 
एतत्सोऽमस्य॑ सूर्य॒स्य॒ सर्वलिङ्ग॑ꣴ स्थाप॒य॒ति॒ पाणिमन्त्रं॑ पवि॒त्रम्॥ 
दक्षिणाङ्ग रुद्राय नमः॥
शिवं शान्तं जगन्नाथं लोकानुग्रहकारणम्। 
शिवमेकं परं वन्दे शिकाराय नमो नमः॥
अपै॑तु मृ॒त्युर॒मृतं॑ न॒ आग॑न्वैवस्व॒तो नो॒ अभ॑यं कृणोतु। 
प॒र्णं वन॒स्पते॑रिवा॒भि नः॑ शीयताँ र॒यिः सच॑तां नः॒ शची॒पतिः॑॥ 
पश्चिमाङ्ग रुद्राय नमः॥
वाहनं वृषभो यस्य वासुकिः कण्ठभूषणम्। 
वामे शक्तिधरं वन्दे वकाराय नमो नमः।
प्राणानां ग्रन्थिरसि रुद्रो मा॑ विशा॒न्तकः। 
तेनान्नेना᳚प्याय॒स्व। 
नमो रुद्राय विष्णवे मृत्यु॑र्मेपा॒हि॥ 
उत्तराङ्ग रुद्राय नमः॥
यत्र कुत्र स्थितं देवं सर्वव्यापिनमीश्वरं यल्लिङ्गं पूजयेन्नित्यं यकाराय नमो नमः॥
यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अस्तु॥ 
ऊर्ध्वाङ्ग रुद्राय नमः॥
रावणोक्ता पञ्चमुखप्रार्थना
तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 

संवर्ताग्नि-तडित्प्रदीप्तकनक-प्रस्पर्धितेजोमयं गम्भीरध्वनि-सामगान-जनकं ताम्राधरं सुन्दरम्। 
अर्धेन्दुद्युति-लोलपिङ्गलजटाभार-प्रबद्धोरगं वन्दे सिद्धसुरासुरेन्द्र-नमितं पूर्वं मुखं शूलिनः। 
पूर्वमुखाय नमः।
अ॒घोरे᳚भ्योऽथ॒ घोरे᳚भ्यो॒ घोर॒ घोर॑तरेभ्यः। 
सर्वे᳚भ्यः सर्व॒ शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 

कालाभ्रभ्रमराञ्जन-द्युतिनिभं व्यावृत्तपिङ्गेक्षणं कर्णोद्भासित-भोगिमस्तक-मणिप्रोद्भिन्न-दंष्ट्राङ्कुरम्। 
सर्पप्रोतकपाल-शुक्तिशकल-व्याकीर्णताशेखरं वन्दे दक्षिणमीश्वरस्य कुटिलं भ्रूभङ्गरौद्रं मुखम्। 
दक्षिणमुखाय नमः।
स॒द्योजा॒तं प्र॑पद्या॒मि॒ स॒द्योजा॒ताय॒ वै नमो॒ नमः॑। 
भ॒वेभ॑वे॒ नाति॑भवे भवस्व॒ माम्। 
भ॒वोद्भ॑वाय॒ नमः॑॥ 

प्रालेयाचलमिन्दुदुन्दधवलं गोक्षीरफेनप्रभं भस्माभ्यक्तमनङ्गदेह-दहनज्वालावली-लोचनम्। 
ब्रह्मेन्द्रादिमरुद्गणैः स्तुतिपरैरभ्यर्चितं योगिभिः वन्देऽहं सकलं कलङ्करहितं स्थाणोर्मुखं पश्चिमम्। 
पश्चिममुखाय नमः।
वा॒म॒दे॒वाय॒ नमो᳚ ज्ये॒ष्ठाय॒ नमः॑ श्रे॒ष्ठाय॒ नमो॑ रु॒द्राय॒ नमः॒ काला॑य नमः॒ कल॑विकरणाय॒ नमो॒ बल॑विकरणाय॒ नमो॒ बला॑य॒ नमो॒ बल॑प्रमथनाय॒ नमः॒ सर्व॑भूतदमनाय॒ नमो॑ म॒नोन्म॑नाय॒ नमः॑॥ 

गौरं कुङ्कुमपङ्किलं सुतिलकं व्यापाण्डुगण्डस्थलं भ्रूविक्षेप-कटाक्षवीक्षणलसत्-संसक्त-कर्णोत्पलम्। 
स्निग्धं बिम्बफलाधरं प्रहसितं नीलालकालङ्कृतं वन्दे पूर्णशशाङ्कमण्डलनिभं वक्त्रं हरस्योत्तरम्। 
उत्तरमुखाय नमः।
ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्। 

व्यक्ताव्यक्तगुणात्परं च परतः षट्त्रिंशतत्वात्मकं तस्मादुत्तम-तत्त्वमक्षरमिति ध्येयं सदा योगिभिः॥ 
वन्दे तामसवर्जितेन मनसा सूक्ष्मातिसूक्ष्मत्परं शान्तं पञ्चममीश्वरस्य वदनं खव्याप्त-तेजोमयम्। 
ऊर्ध्वमुखाय नमः।
शिखादिः प्रथमो न्यासः
या ते॑ रुद्र शि॒वा त॒नूरघो॒रापा॑पकाशिनी। 
तया॑ नस्त॒नुवा॒ शन्त॑मया॒ऽगिरि॑शन्ता॒भि चा॑कशीहि॥ 
शिखायै नमः॥ 

अ॒स्मिन् म॑ह॒त्य॑र्ण॒वे᳚ऽन्तरि॑क्षे भ॒वा अधि॑। 
तेषाँ॑ सहस्रयोज॒नेऽव॒धन्वा॑नि तन्मसि॥ 
शिरसे नमः॥ 

स॒हस्रा॑णि सहस्र॒शो ये रु॒द्रा अधि॒ भूम्या᳚म्। 
तेषाँ॑ सहस्रयोज॒नेऽव॒धन्वा॑नि तन्मसि॥ 
ललाटाय नमः॥ 

तै॰आ॰ १०
हँ॒सः शु॑चि॒षद्वसु॑रन्तरिक्ष॒सद्धोता॑ वेदि॒षदति॑थिर्दुरोण॒सत्। 
नृ॒षद्व॑र॒सदृ॑त॒सद् व्यो॑म॒सद॒ब्जा गो॒जा ऋ॑त॒जा अ॑द्रि॒जा ऋ॒तं बृ॒हत्॥ 
भ्रुवोर्मध्याय नमः॥ 

त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 
नेत्राभ्यां नमः॥ 

नमः॒ स्रुत्या॑य च॒ पथ्या॑य च॥ 
कर्णाभ्यां नमः॥ 

मान॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा नो॒ अश्वे॑षु रीरिषः। 
वी॒रान्मा नो॑ रुद्र भामि॒तो ऽव॑धीर्ह॒विष्म॑न्तो॒ नम॑सा विधेम ते॥ 
नासिकायै नमः॥ 

अ॒व॒तत्य॒ धनु॒स्तवँ सह॑स्राक्ष॒ शते॑षुधे। 
नि॒शीर्य॑ श॒ल्यानां॒ मुखा॑ शि॒वो नः॑ सु॒मना॑ भव॥ 
मुखाय नमः॥ 

नील॑ग्रीवाः शिति॒कण्ठाः᳚ श॒र्वा अ॒धः क्ष॑माच॒राः। 
तेषाँ॑ सहस्रयोज॒नेऽव॒धन्वा॑नि तन्मसि॥ 
कण्ठाय नमः॥ 

नील॑ग्रीवाः शिति॒कण्ठा॒ दिवँ॑ रु॒द्रा उप॑श्रिताः। 
तेषाँ॑ सहस्रयोज॒नेऽव॒धन्वा॑नि तन्मसि॥ 
उपकण्ठाय नमः॥
नम॑स्ते अ॒स्त्वायु॑धा॒याना॑तताय धृ॒ष्णवे᳚। 
उ॒भाभ्या॑मु॒त ते॒ नमो॑ बा॒हुभ्यां॒ तव॒ धन्व॑ने॥ 
बाहुभ्यां नमः॥ 

या ते॑ हे॒तिर्मी॑ढुष्टम॒ हस्ते॑ ब॒भूव॑ ते॒ धनुः॑। 
तया॒ऽस्मान् वि॒श्वत॒स्त्वम॑य॒क्ष्मया॒या॒ परि॑ब्भुज॥ 
उपबाहुभ्यां नमः॥ 

परि॑णो रु॒द्रस्य॑ हे॒तिर्वृ॑णक्तु॒ परि॑ त्वे॒षस्य॑ दुर्म॒तिर॑घा॒योः। 
अव॑ स्थि॒रा म॒घव॑द्भ्यस्तनुष्व॒ मीढ्व॑स्तो॒काय॒ तन॑याय मृडय॥ 
मणिबन्धाभ्यां नमः॥ 

ये ती॒र्थानि॑ प्र॒चर॑न्ति सृ॒काव॑न्तो निष॒ङ्गिणः॑। 
तेषाँ॑ सहस्रयोज॒नेऽव॒धन्वा॑नि तन्मसि॥ 
हस्ताभ्यां नमः॥ 

तै॰आ॰ १० (पञ्चापि मन्त्राः)
स॒द्योजा॒तं प्र॑प्रद्या॒मि॒ स॒द्योजा॒ताय॒ वै नमो॒ नमः॑। 
भ॒वे भ॑वे॒ नाति॑भवे भवस्व॒ माम्। 
भ॒वोद्भ॑वाय॒ नमः॑॥ 
अङ्गुष्ठाभ्यां नमः॥ 

वा॒म॒दे॒वाय॒ नमो᳚ ज्ये॒ष्ठाय॒ नमः॑ श्रे॒ष्ठाय॒ नमो॑ रु॒द्राय॒ नमः॒ काला॑य॒ नमः॒ कल॑विकरणाय॒ नमो॒ बल॑विकरणाय॒ नमो॒ बला॑य॒ नमो॒ बल॑प्रमथनाय॒ नमः॒ सर्व॑भूतदमनाय॒ नमो॑ म॒नोन्म॑नाय॒ नमः॑॥ 
तर्जनीभ्यां नमः॥ 

अ॒घोरे᳚भ्योऽथ॒ घोरे᳚भ्यो॒ घोर॒ घोर॑तरेभ्यः। 
सर्वे᳚भ्यः सर्व॒ शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 
मध्यमाभ्यां नमः॥ 

तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
अनामिकाभ्यां नमः॥ 

ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्॥ 
कनिष्टिकाभ्यां नमः॥ 

नमो हिरण्यबाहवे हिरण्यवर्णाय हिरण्यरूपाय हिरन्यपतयेऽम्बिकापतय उमापतये पशुपतये॑ नमो॒ नमः॥ 
करतलकरपृष्ठाभ्यां नमः।
नमो॑ वः किरि॒केभ्यो॑ दे॒वानाँ॒ हृद॑येभ्यः॥ 
हृदयाय नमः॥ 

ये वृ॒क्षेषु॑ स॒स्पिञ्ज॑रा॒ नील॑ग्रीवा॒ विलो॑हिताः॥ 
तेषाँ॑ सहस्रयोज॒नेऽव॒धन्वा॑नि तन्मसि। 
उदराय नमः॥ 

नमः॑ शं॒भवे॑ च मयो॒भवे॑ च॒ नमः॑ शङ्क॒राय॑ च मयस्क॒राय॑ च॒ नमः॑ शि॒वाय॑ च शि॒वत॑राय च॥ 
कक्षाभ्यां नमः॥ 

नमो॑ ग॒णेभ्यो॑ ग॒णप॑तिभ्यश्च वो॒ नमः॑॥ 
पृष्ठाय नमः॥ 

नम॒स्तक्ष॑भ्यो रथका॒रेभ्य॑श्च वो॒ नमः॑॥ 
कक्षाभ्यां नमः॥ 

नमो॒ हिर॑ण्यबाहवे सेना॒न्ये॑ दि॒शां च॒ पत॑ये॒ नमः॑॥ 
पार्श्वाभ्यां नमः॥ 

विज्यं॒ धनुः॑ कप॒र्दिनो॒ विश॑ल्यो॒ बाण॑वाँ उ॒त। 
अने॑शन्न॒स्येष॑व आ॒भुर॑स्य निष॒ङ्गथिः॑॥ 
जठराय नमः॥ 

हि॒र॒ण्य॒ग॒र्भः सम॑वर्त॒ताग्रे॑ भू॒तस्य॑ जा॒तः पति॒रेक॑ आसीत्। 
स दा॑धार पृथि॒वीं द्यामु॒तेमां कस्मै॑ दे॒वाय॑ ह॒विषा॑ विधेम॥ 
नाभ्यै नमः॥ 

मीढु॑ष्टम॒ शिव॑तम शि॒वो नः॑ सु॒मना॑ भव। 
प॒र॒मे वृ॒क्ष आयु॑धं नि॒धाय॒ कृत्तिं॒ वसा॑न॒ आच॑र॒ पिना॑कं॒ बिभ्र॒दाग॑हि॥ 
कट्यै नमः॥ 

ये भू॒ताना॒मधि॑पतयो विशि॒खासः॑ कप॒र्दिनः॑। 
तेषाँ॑ सहस्रयोज॒नेऽव॒धन्वा॑नि तन्मसि। 
गुह्याय नमः॥ 

ये अन्ने॑षु वि॒विध्य॑न्ति॒ पात्रे॑षु॒ पिब॑तो॒ जना॑न्। 
तेषाँ॑ सहस्रयोज॒नेऽव॒धन्वा॑नि तन्मसि॥ 
अण्डाभ्यां नमः॥ 

मूलं मृग्यम्
स॒शि॒रा जा॒तवे॑दा अ॒क्षरं॑ पर॒मं प॒दम्। 
वेदा॑नाँ॒ शिर॑सि मा॒ता॒ आ॒यु॒ष्मन्तं॑ करोतु॒ माम्॥ 
अपानाय नमः॥ 

मा नो॑ म॒हान्त॑मु॒त मा नो॑ अर्भ॒कं मा न॒ उक्ष॑न्तमु॒त मा न॑ उक्षि॒तम्। 
मा नो॑ऽवधीः पि॒तरं॒ मोत मा॒तरं॑ प्रि॒या मा न॑स्त॒नुवो॑ रुद्र रीरिषः॥ 
ऊरुभ्यां नमः॥ 

ए॒ष ते॑ रुद्र भा॒गस्तं जु॑षस्व॒ तेना॑व॒सेन॑ प॒रोमूज॑व॒तोऽती॒ह्यव॑ततधन्वा॒ पिना॑कहस्तः॒ कृत्ति॑वासाः॥ 
जानुभ्यां नमः॥ 

सँ॒ सृ॒ष्ट॒जित्सो॑म॒पा बा॑हुश॒ध्यू᳚र्ध्वध॑न्वा॒ प्रति॑हिताभि॒रस्ता᳚। 
बृह॑स्पते॒ परि॑दीया॒ रथे॑न रक्षो॒हामित्राँ॑ अप॒बाध॑मानः॥ 
जङ्घाभ्यां नमः॥ 

विश्वं॑ भू॒तं भुव॑नं चि॒त्रं ब॑हु॒धा जा॒तं जाय॑मानं च॒ यत्। 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॥ 
गुल्फाभ्यां नमः॥ 

ये प॒थां प॑थि॒रक्ष॑य ऐलबृ॒दा य॒व्युधः॑। 
तेषाँ॑ सहस्रयोज॒नेऽव॒धन्वा॑नि तन्मसि॥ 
पादाभ्यां नमः॥
अध्य॑वोचदधिव॒क्ता प्र॑थ॒मो दैव्यो॑ भि॒षक्। 
अही॑ꣴश्च॒ सर्वा᳚ञ्ज॒म्भय॒न् सर्वा᳚श्च यातुधा॒न्यः॑॥ 
कवचाय हुम्॥ 

नमो॑ बि॒ल्मिने॑ च कव॒चिने॑ च॥ 
उपकवचाय हुम्॥ 

नमो॑ अस्तु॒ नील॑ग्रीवाय सहस्रा॒क्षाय॑ मी॒ढुषे᳚। 
अथो॒ ये अ॑स्य॒ सत्वा॑नो॒ऽहं तेभ्यो॑ऽकरं॒ नमः॑॥ 
तृतीयनेत्राय वौषट्॥ 

प्रमु॑ञ्च॒ धन्व॑न॒स्त्वमु॒भयो॒रार्त्नि॑यो॒र्ज्याम्। 
याश्च॑ ते॒ हस्त॒ इष॑वः॒ परा॒ ता भ॑गवो वप॥ 
अस्त्राय फट्॥ 

य ए॒ताव॑न्तश्च॒ भूयाँ॑सश्च॒ दिशो॑ रु॒द्रा वि॑तस्थि॒रे। 
तेषाँ॑ सहस्रयोज॒नेऽव॒धन्वा॑नि तन्मसि॥ 
इति दिग्बन्धः॥
दशाक्षरी द्वितीयो न्यासः
ॐ नमः (मूर्ध्ने) । 
नं नमः (नासिकायै) । 
मों नमः (ललाटाय) । 
भं नमः (मुखाय) । 
गं नमः (कण्ठाय) । 
वं नमः (हृदयाय)। 
तें नमः (दक्षिणहस्ताय) । 
रुं नमः (वामहस्ताय) । 
द्रां नमः (नाभ्यै) । 
यं नमः (पादाभ्याम्) ॥
पादादिस्तृतीयो न्यासः
स॒द्योजा॒तं प्र॑प्रद्या॒मि॒ स॒द्योजा॒ताय॒ वै नमो॒ नमः॑। 
भ॒वे भ॑वे॒ नाति॑भवे भवस्व॒ माम्। 
भ॒वोद्भ॑वाय॒ नमः॑॥ 
पादाभ्यां नमः॥ 

वा॒म॒दे॒वाय॒ नमो᳚ ज्ये॒ष्ठाय॒ नमः॑ श्रे॒ष्ठाय॒ नमो॑ रु॒द्राय॒ नमः॒ काला॑य॒ नमः॒ कल॑विकरणाय॒ नमो॒ बल॑विकरणाय॒ नमो॒ बला॑य॒ नमो॒ बल॑प्रमथनाय॒ नमः॒ सर्व॑भूतदमनाय॒ नमो॑ म॒नोन्म॑नाय॒ नमः॑॥ 
ऊरुमध्यमाभ्यां नमः॥ 

अ॒घोरे᳚भ्योऽथ॒ घोरे᳚भ्यो॒ घोर॒ घोर॑तरेभ्यः। 
सर्वे᳚भ्यः सर्व॒ शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 
हृदयाय नमः॥ 

तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
मुखाय नमः॥ 

ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्॥ 
मूर्ध्ने नमः॥
हंसगायत्री
अस्य श्री हंसगायत्री महामन्त्रस्य। 
अव्यक्तपरब्रह्म ऋषिः। 
अनुष्टुप् छन्दः। 
परमहंसो देवता। 
हंसां बीजं। 
हंसीं शक्तिः। 
हंसूं कीलकम्। 
परमहंस प्रसादसिध्यर्थे जपे विनियोगः। 

हंसां अङ्गुष्ठाभ्यां नमः। 
हंसीं तर्जनीभ्यां नमः। 
हंसूं मध्यमाभ्यां नमः। 
हंसैं अनामिकाभ्यां नमः। 
हंसौं कनिष्ठिकाभ्यां नमः। 
हंसः करतलकरपृष्ठाभ्यां नमः। 
हंसां हृदयाय नमः। 
हंसीं शिरसे स्वाहा। 
हंसूं शिखायै वषट्। 
हंसैं कवचाय हुं। 
हंसौं नेत्रत्रयाय वौषट्। 
हंसः अस्त्राय फट्। 
भूर्भुवस्सुवरों इति दिग्बन्धः। 

गमागमस्थं गमनादिशून्यं चिद्रूपदीपं तिमिरापहारम्। 
पश्यामि ते सर्वजनान्तरस्थं नमामि हंसं परमात्मरूपम्। 
देहो देवालयः प्रोक्तो जीवो देवः सनातनः। 
त्जयेदज्ञान निर्माल्यं सोऽहं भावेन पूजयेत्॥ 
हंसहंसः परमहंसः सोऽहं हंसः सोऽहं हंसः। 
हंसः सोऽहम्। 
सोऽहं हंसः। 
हं॒स॒हं॒साय॑ वि॒द्महे॑ परमहं॒साय॑ धीमहि। 
तन्नो॑ हंसः प्रचो॒दया᳚त्।
दिग्पालकमन्त्रप्रतीकाः
मन्त्राः 28 पुटे द्रष्टव्याः
त्रा॒तार॒मिन्द्रं॑ ॰॰॰ पूर्वदिग्भागे ललाटस्थाने इन्द्राय नमः।
त्वं नो॑ अग्ने ॰॰॰ आग्नेयदिग्भागे नेत्रस्थाने अग्नये नमः।
सु॒गं नः॒ पन्थां॒ ॰॰॰ दक्षिणदिग्भागे कर्णस्थाने यमाय नमः।
असु॑न्वन्त॒मय॑जमानं ॰॰॰ निरृतिदिग्भागे मुखस्थाने निरृतये नमः।
तत्त्वा॑ यामि॒ ब्रह्म॑णा॒ ॰॰॰ पश्चिमदिग्भागे बाहुस्थाने वरुणाय नमः।
आ नो॑ नि॒युद्भिः॑ ॰॰॰ वायव्यदिग्भागे नासिकास्थाने वायवे नमः।
व॒यँ सो॑म व्र॒ते तव॑ ॰॰॰ उत्तरदिग्भागे हृदयस्थाने सोमाय नमः।
तमीशा᳚नं॒ जग॑तः ॰॰॰ ईशान्यदिग्भागे नाभिस्थाने ईशानाय नमः।
अ॒स्मे रु॒द्रा मे॒हना॒ ॰॰॰ ऊर्ध्वदिग्भागे मूर्धस्थाने आकाशाय नमः।
स्यो॒ना पृ॑थि॒वि भवा॑ ॰॰॰ अधोदिग्भागे पादस्थाने पृथिव्यै नमः।
रौद्रीकरणम् (सानुषङ्गम्)
तै॰सं॰ १.३.३.१
वि॒भूर॑सि प्र॒वाह॑णो॒ रौद्रे॒णानी॑केन पा॒हि मा᳚ग्ने पिपृ॒हि मा॒ मा मा॑ हिँसीः॥ 
शिखास्थाने रुद्राय नमः।
वह्नि॑रसि हव्य॒वाह॑नो॒ रौद्रे॒णानी॑केन ॰ शिरस्थाने रुद्राय नमः।
श्वा॒त्रो॑ऽसि॒ प्रचे॑ता॒ रौद्रे॒णानी॑केन ॰ मूर्धस्थाने रुद्राय नमः।
तु॒थो॑ऽसि वि॒श्ववे॑दा॒ रौद्रे॒णानी॑केन ॰ ललाटस्थाने रुद्राय नमः।
उ॒शिग॑सि क॒वी रौद्रे॒णानी॑केन ॰ नेत्रस्थाने रुद्राय नमः।
अङ्घा॑रिरसि॒ बंभा॑री॒ रौद्रे॒णानी॑केन ॰ कर्णस्थाने रुद्राय नमः।
अ॒व॒स्युर॑सि॒ दुव॑स्वा॒न् रौद्रे॒णानी॑केन ॰ मुखस्थाने रुद्राय नमः।
शु॒न्ध्यूर॑सि मार्जा॒लीयो॒ रौद्रे॒णानी॑केन ॰ कण्ठस्थाने रुद्राय नमः।
स॒म्राड॑सि कृ॒शानू॒ रौद्रे॒णानी॑केन ॰ बाहुस्थाने रुद्राय नमः।
प॒रि॒षद्यो॑सि॒ पव॑मानो॒ रौद्रे॒णानी॑केन ॰ हृदयस्थाने रुद्राय नमः। 

प्र॒तक्वा॑सि॒ नभ॑स्वा॒न् रौद्रे॒णानी॑केन ॰ नाभिस्थाने रुद्राय नमः॥ 

असं॑मृष्टोऽसि हव्य॒सूदो॒ रौद्रे॒णानी॑केन ॰ कटिस्थाने रुद्राय नमः।
ऋ॒तधा॑मासि॒ सुव॑र्ज्योती॒ रौद्रे॒णानी॑केन ॰ ऊरु स्थाने रुद्राय नमः।
ब्रह्म॑ज्योतिरसि॒ सुव॑र्द्धामा॒ रौद्रे॒णानी॑केन ॰ जानुस्थाने रुद्राय नमः।
अ॒जो᳚ऽस्येक॑पा॒द्रौद्रे॒णानी॑केन ॰ जङ्घास्थाने रुद्राय नमः।
अहि॑रसि बु॒ध्नियो॒ रौद्रे॒णानी॑केन ॰ पादस्थाने रुद्राय नमः। 

गुह्यादिश्चतुर्थो न्यासः
मनो॒ ज्योति॑र्जुषता॒माज्यं॒ विच्छि॑न्नं य॒ज्ञँ समि॒मं द॑धातु। 
या इ॒ष्टा उ॒षसो॑ नि॒म्रुत॑श्च॒ ताः संद॑धामि ह॒विषा॑ घृ॒तेन॑॥ 
गुह्याय नमः॥ 

अबो᳚ध्य॒ग्निः स॒मिधा॒ जना॑नां॒ प्रति॑ धे॒नुमि॑वाऽय॒तीमु॒षास᳚म्। 
य॒ह्वा इ॑व॒ प्रव॒यामु॒ज्जिहा॑नाः॒ प्रभा॒नवः॑ सिस्रते॒ नाक॒मच्छ॑॥ 
नाभ्यै नमः॥ 

अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम्। 
अ॒पाँ रेताँ॑सि जिन्वति॥ 
हृदयाय नमः॥ 

मू॒र्धानं॑ दि॒वो अ॑र॒तिं पृ॑थि॒व्या वै᳚श्वान॒रमृ॒ताय॑ जा॒तम॒ग्निम्। 
क॒विँ स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः॥ 
कण्ठाय नमः॥ 

मर्मा॑णि ते॒ वर्म॑भिश्छादयामि॒ सोम॑स्त्वा॒ राजा॒ऽमृते॑ना॒भिऽव॑स्ताम्। 
उ॒रोर्वरी॑यो॒ वरि॑वस्ते अस्तु॒ जय॑न्त॒न्त्वामनु॑ मदन्तु दे॒वाः॥ 
मुखाय नमः॥ 

जा॒तवे॑दा॒ यदि॑वा पाव॒कोऽसि॑। 
वै॒श्वा॒न॒रो यदि॑ वा वैद्यु॒तोऽसि॑। 
शं प्र॒जाभ्यो॒ यज॑मानाय लो॒कम्। 
ऊर्जं॒ पुष्टिं॒ दद॑द॒भ्याव॑वृत्स्व॥ 
शिरसे नमः।
आत्मरक्षा
तै॰ब्रा॰ २.३.११
ब्रह्मा᳚त्म॒न्वद॑सृजत। 
तद॑कामयत। 
समा॒त्मना॑ पद्ये॒येति॑ आत्म॒न्नात्म॒न्नित्याम॑न्त्रयत। 
तस्मै॑ दश॒मँ हू॒तः प्रत्य॑शृणोत्। 
स दश॑हूतोऽभवत्। 
दश॑हूतो ह॒ वै नामै॒षः। 
तं वा ए॒तं दश॑हूतँ॒ सन्त᳚म्। 
दश॑हो॒तेत्याच॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः। 

आत्म॒न्नात्म॒न्नित्याम॑न्त्रयत। 
तस्मै॑ सप्त॒मँ हू॒तः प्रत्य॑शृणोत्। 
स स॒प्तहू॑तोऽभवत्। 
स॒प्तहू॑तो ह॒ वै नामै॒षः। 
तं वा ए॒तँ स॒प्तहू॑तँ॒ सन्त᳚म्। 
स॒प्तहो॒तेत्याच॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः। 

आत्म॒न्नात्म॒न्नित्याम॑न्त्रयत। 
तस्मै॑ ष॒ष्ठँ हू॒तः प्रत्य॑शृणोत्। 
स षड्ढू॑तोऽभवत्। 
षड्ढू॑तो ह॒ वै नामै॒षः। 
तं वा ए॒तँ षड्ढू॑तँ॒ सन्त᳚म्। 
षड्ढो॒तेत्याच॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः। 

आत्म॒न्नात्म॒न्नित्याम॑न्त्रयत। 
तस्मै॑ पञ्च॒मँ हू॒तः प्रत्य॑शृणोत्। 
स पञ्च॑हूतोऽभवत्। 
पञ्च॑हूतो ह॒ वै नामै॒षः। 
तं वा ए॒तं पञ्च॑हूतँ॒ सन्त᳚म्। 
पञ्च॑हो॒तेत्याच॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः। 

आत्म॒न्नात्म॒न्नित्याम॑न्त्रयत। 
तस्मै॑ चतु॒र्थँ हू॒तः प्रत्य॑शृणोत्। 
स चतु॑र्हूतोऽभवत्। 
चतु॑र्हूतो ह॒ वै नामै॒षः। 
तं वा ए॒तं चतु॑र्हूतँ॒ सन्त᳚म्। 
चतु॑र्हो॒तेत्याच॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः। 

तम॑ब्रवीत्। 
त्वं वै मे॒ नेदि॑ष्ठँ हू॒तः प्रत्य॑श्रौषीः। 
त्वयै॑नानाख्या॒तार॒ इति॑। 
तस्मा॒न्नु है॑ना॒ꣴश्चतु॑र्होतार॒ इत्याच॑क्षते। 
तस्मा᳚च्छुश्रू॒षुः पु॒त्राणाँ॒ हृद्य॑तमः। 
नेदि॑ष्ठो॒ हृद्य॑तमः। 
नेदि॑ष्ठो॒ ब्रह्म॑णो भवति। 
य ए॒वं वेद॑॥ 

शिवसंकल्पः
सौत्रमन्त्राः (स्वरविहीना), शुक्ल॰ मन्त्रा वा
(शुक्ल) येने॒दं भू॒तं भुव॑नं भवि॒ष्यत् परि॑गृहीतम॒मृते॑न॒ सर्व᳚म्। 
येन॑ य॒ज्ञस्ता॒यते॑ स॒प्तहो॑ता॒ तन्मे॒ मनः॑ शि॒वस॑ङ्कल्पमस्तु॥३४.४॥ 

(श्लो) येन॒ कर्मा॑णि प्र॒चर॑न्ति॒ धीरा॒ यतो॑ वा॒चा मन॑सा चारु॒ यन्ति॑। 
यत्स॒म्मित॒मनु॑ सं॒यन्ति॑ प्रा॒णिन॒स्तन्मे॒ मनः॑ शि॒वस॑ङ्क॒ल्पम॑स्तु॥
(शुक्ल) येन॒ कर्मा᳚ण्य॒पसो॑ मनी॒षिणो॑ य॒ज्ञे कृ॒ण्वन्ति॑ वि॒दथे॑षु॒ धीराः᳚। 
यद॑पू॒र्वं य॒क्षम॒न्तः प्र॒जानां॒ तन्मे॒ मनः॑ शि॒वस॑ङ्कल्पमस्तु॥३४.२॥
(शुक्ल) यत्प्र॒ज्ञान॑मु॒त चेतो॒ धृति॑श्च॒ यज्ज्योति॑र॒न्तर॒मृतं॑ प्र॒जासु॑। 
यस्मा॒न्न ऋ॒ते किञ्च॒ न कर्म॑ क्रि॒यते॒ तन्मे॒ मनः॑ शि॒वस॑ङ्कल्पमस्तु॥३४.३॥
(शुक्ल) सु॒षा॒र॒थिरश्वा॑निव॒ यन्म॑नु॒ष्या᳚न्नेनी॒यते॒ऽभीशु॑भिर्वा॒जिन॑ इव। 
हृत्प्रति॑ष्ठं॒ यद॑जि॒रं जवि॑ष्ठं॒ तन्मे॒ मनः॑ शि॒वस॑ङ्कल्पमस्तु॥३४.६॥
(शुक्ल) यस्मि॒न्नृचः॒ साम॒ यजूँ॑षि॒ यस्मि॒न् प्रति॑ष्ठिता रथना॒भावि॑वा॒राः। 
यस्मि॑ꣴश्चि॒त्तँ सर्व॒मोतं॑ प्र॒जानां॒ तन्मे॒ मनः॑ शि॒वस॑ङ्कल्पमस्तु॥३४.५॥
(श्लो) यदत्र॑ ष॒ष्ठं त्रि॒शतँ॑ सु॒वीरं॑ य॒ज्ञस्य॑ गु॒ह्यं नव॑नाव॒माय्य᳚म्। 
दश॒ पञ्च॑ त्रिँ॒शतं॒ यत्परं॑ च॒ तन्मे॒ मनः॑ शि॒वस॑ङ्क॒ल्पम॑स्तु॥
(शुक्ल) यज्जाग्र॑तो दू॒रमु॒दैति॒ दैवं॒ तदु॑ सु॒प्तस्य॒ तथै॒वैति॑। 
दू॒र॒ङ्ग॒मं ज्योति॑षां॒ ज्योति॒रेकं॒ तन्मे॒ मनः॑ शि॒वस॑ङ्कल्पमस्तु॥३४.१॥
(श्लो) येने॒दं विश्वं॒ जग॑तो ब॒भूव॒ यदे॒वापि॑ मह॒तो जा॒तवे॑दाः। 
तदे॒वाग्निस्तम॑सो॒ ज्योति॒रेकं॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) येन॒ द्यौः पृ॑थि॒वी चा॒न्तरि॑क्षं च॒ ये पर्व॑ताः प्र॒दिशो॒ दिश॑श्च। 
येने॒दं जग॒द्व्याप्तं॑ प्र॒जानां॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) ये म॑नो॒ हृद॑यं॒ ये च॑ दे॒वा ये दि॒व्या आपो॒ ये सूर्य॑रश्मिः। 
ते श्रोत्रे॒ चक्षु॑षी सं॒चर॑न्तं॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) अचि॑न्त्यं॒ चाप्र॑मेयं॒ च॒ व्य॒क्ताव्यक्त॑परं॒ च य॑त्। 
सूक्ष्मा᳚᳚त्सूक्ष्ममत॑रं ज्ञे॒यं॒ तन्मे॒ मनः॑ शि॒वस॑ङ्क॒ल्पम॑स्तु॥
एका॑ च द॒श श॒तं च॑ स॒हस्रं॑ चा॒युतं॑ च नि॒युतं॑ च प्र॒युतं॒ चार्बु॑दं च॒ न्य॑र्बुदं च समु॒द्रश्च॒ मध्यं॒ चान्त॑श्च परा॒र्धश्च॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) ये प॑ञ्च॒ पञ्च॑ दश श॒तँ स॒हस्र॑म॒युतं॒ न्य॑र्बुदं च। 
ते अ॑ग्निचि॒त्येष्ट॑का॒स्तँ शरी॑रं॒ तन्मे॒ मनः॑ शि॒वस॑ङ्क॒ल्पम॑स्तु॥
वेदा॒हमे॒तं पुरु॑षं म॒हान्त॑मादि॒त्यव॑र्णं॒ तम॑सः॒ पर॑स्तात्। 
यस्य॒ योनिं॒ परि॒पश्य॑न्ति॒ धीरा॒स्तन्मे॒ मनः॑ शि॒वस॑ङ्क॒ल्पम॑स्तु॥
(श्लो) यस्ये॒दं धीराः᳚ पु॒नन्ति॑ क॒वयो᳚ ब्र॒ह्माण॑मे॒तं त्वा॑ वृणत॒ इन्दु᳚म्। 
स्था॒व॒रं जङ्ग॑मं॒ द्यौरा॑का॒शं तन्मे॒ मनः॑ शि॒वस॑ङ्क॒ल्पम॑स्तु॥
(श्लो) परा᳚त्प॒रत॑रं चै॒व॒ य॒त्परा᳚च्चैव॒ यत्प॑रम्। 
य॒त्परा॑त्पर॑तो ज्ञे॒यं॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) परा᳚त्प॒रत॑रो ब्र॒ह्मा॒ त॒त्परा᳚त्पर॒तो ह॑रिः। 
त॒त्परा॑त्पर॑तोऽधी॒श॒स्तन्मे॒ मनः॑ शि॒वस॑ङ्क॒ल्पम॑स्तु॥
(श्लो) या वे॑दा॒दिषु॑ गाय॒त्री॒ स॒र्वव्या॑पी म॒हेश्व॑री। 
ऋग्यजुः॑ सामा॑थर्वै॒श्च॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) यो वै॑ दे॒वं म॑हादे॒वं॒ प्र॒णवं॑ पर॒मेश्व॑रम्। 
यः सर्वे॑ सर्व॑वेदै॒श्च॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) प्रय॑तः॒ प्रण॑वोङ्का॒रं॒ प्र॒णवं॑ पुरु॒षोत्त॑मं। 
ओङ्का॑रं॒ प्रण॑वात्मा॒नं॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) योऽसौ॑ स॒र्वेषु॑ वेदे॒षु॒ प॒ठ्यते᳚ ह्यज॒ ईश्व॑रः। 
अ॒कायो॑ निर्गु॑णो ह्या॒त्मा॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) गोभि॒र्जुष्टं॒ धने॑न॒ ह्यायु॑षा च॒ बले॑न च। 
प्र॒जया॑ प॒शुभिः॑ पुष्करा॒क्षं तन्मे॒ मनः॑ शि॒वस॑ङ्क॒ल्पम॑स्तु॥
(श्लो) कैला॑स॒शिख॑रे र॒म्ये॒ श॒ङ्कर॑स्य शि॒वाल॑ये। 
दे॒वता᳚स्तत्र॑ मोद॒न्ते॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) कैला॑स॒शिख॑रावा॒सं॒ हि॒मव॑द्गिरि॒संस्थि॑तम्। 
नील॑क॒ण्ठं त्रि॑णेत्रं॒ च॒ तन्मे॒ मनः॑ शि॒वस॑ङ्क॒ल्पम॑स्तु॥
त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता॒त्तन्मे॒ मनः॑ शि॒वस॑ङ्क॒ल्पम॑स्तु॥
वि॒श्वत॑श्चक्षुरु॒त वि॒श्वतो॑मुखो वि॒श्वतो॑हस्त उ॒त वि॒श्वत॑स्पात्। 
संबा॒हुभ्यां॒ नम॑ति॒ संपत॑त्रै॒र्द्यावा॑पृथि॒वी ज॒नय॑न्दे॒व एक॒स्तन्मे॒ मनः॑ शि॒वस॑ङ्क॒ल्पम॑स्तु॥
(श्लो) च॒तुरो॑ वे॒दान॑धीयी॒त॒ स॒र्वशा᳚स्त्रम॒यं वि॑दुः। 
इ॒ति॒हा॒सपु॑राणा॒नां॒ तन्मे॒ मनः॑ शि॒वस॑ङ्क॒ल्पम॑स्तु॥
मा नो॑ म॒हान्त॑मु॒त मा नो॑ अर्भ॒कं मा न॒ उक्ष॑न्तमु॒त मा न॑ उक्षि॒तम्। 
मा नो॑ वधीः पि॒तरं॒ मोत मा॒तरं॑ प्रि॒या मा न॑स्त॒नुवो॑ रुद्र रीरिष॒स्तन्मे॒ मनः॑ शि॒वस॑ङ्क॒ल्पम॑स्तु॥
मा न॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा नो॒ अश्वे॑षु रीरिषः। 
वी॒रान्मानो॑ रुद्र भामि॒तो व॑धीर्ह॒विष्म॑न्तो॒ नम॑सा विधेम ते॒ तन्मे॒ मनः॑ शि॒वस॑ङ्क॒ल्पम॑स्तु॥
ऋ॒तँ स॒त्यं प॑रं ब्र॒ह्म॒ पु॒रुषं॑ कृष्ण॒ पिङ्ग॑लम्। 
ऊ॒र्ध्वरे॑तं वि॑रूपा॒क्षं॒ वि॒श्वरू॑पाय॒ वै नमो॒ नम॒स्तन्मे॒ मनः॑ शि॒वस॑ङ्क॒ल्पम॑स्तु॥
कद्रु॒द्राय॒ प्रचे॑तसे मी॒ढुष्ट॑माय॒ तव्य॑से। 
वो॒चेम॒ शन्त॑मँ हृ॒दे। 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॒ तन्मे॒ मनः॑ शि॒वस॑ङ्क॒ल्पम॑स्तु॥
ब्रह्म॑जज्ञा॒नं प्र॑थ॒मं पु॒रस्ता॒द् विसी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः स॒तश्च॒ योनि॒मस॑तश्च॒ विव॒स्तन्मे॒ मनः॑ शि॒वस॑ङ्क॒ल्पम॑स्तु॥
यः प्रा॑ण॒तो नि॑मिष॒तो म॑हि॒त्वैक॒ इद्राजा॒ जग॑तो ब॒भूव॑। 
य ईशे॑ अ॒स्य द्वि॒पद॒श्चतु॑ष्पदः॒ कस्मै॑ दे॒वाय॑ ह॒विषा॑ विधेम॒ तन्मे॒ मनः॑ शि॒वस॑ङ्क॒ल्पम॑स्तु॥
य आ᳚त्म॒दा ब॑ल॒दा यस्य॒ विश्व॑ उ॒पास॑ते प्र॒शिषं॒ यस्य॑ दे॒वाः। 
यस्य॑ छा॒याऽमृतं॒ यस्य॑ मृ॒त्युः कस्मै॑ दे॒वाय॑ ह॒विषा॑ विधेम॒ तन्मे॒ मनः॑ शि॒वस॑ङ्क॒ल्पम॑स्तु॥
यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अस्तु॒ तन्मे॒ मनः॑ शि॒वस॑ङ्क॒ल्पम॑स्तु॥
ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियं तन्मे॒ मनः॑ शि॒वस॑ङ्क॒ल्पम॑स्तु॥
(श्लो) न॒मकं॑ चम॑कं चै॒व॒ पु॒रु॒षसू᳚क्तं च॒ यद्वि॑दुः। 
महादेवं च॑ तत्तु॒ल्यं॒ तन्मे॒ मनः॑ शि॒वस॑ङ्क॒ल्पम॑स्तु॥
(श्लो) य इ॒दँ शिव॑सङ्कल्पँ॒ स॒दा ध्या॑यन्ति॒ ब्राह्म॑णाः। 
ते परं॑ मोक्षं॑ गमिष्य॒न्ति॒ तन्मे॒ मनः॑ शि॒वस॑ङ्क॒ल्पम॑स्तु॥
ॐ नमो भगवते॑ रुद्रा॒य। 
शिवसङ्कल्पं हृदयाय नमः।
पुरुषसूक्तम्
सर्वदेवाभिषेचने, षोडचोपचारपूजायां, महान्यासे च विनियोगः
तै॰आ॰ ३.१२
स॒हस्र॑शीर्षा॒ पुरु॑षः। 
स॒ह॒स्रा॒क्षः स॒हस्र॑पात्। 
स भूमिं॑ वि॒श्वतो॑ वृ॒त्वा। 
अत्य॑तिष्ठद् दशाङ्गु॒लम्॥ 
पुरु॑ष ए॒वेदँ सर्व᳚म्। 
यद्भू॒तं यच्च॒ भव्य᳚म्। 
उ॒तामृ॑त॒त्वस्येशा॑नः। 
यदन्ने॑नाति॒रोह॑ति॥ 
ए॒तावा॑नस्य महि॒मा। 
अतो॒ ज्याया॑ꣴश्च॒ पूरु॑षः॥ 

पादो᳚ऽस्य॒ विश्वा॑ भू॒तानि॑। 
त्रि॒पाद॑स्या॒मृतं॑ दि॒वि॥ 
त्रि॒पादू॒र्ध्व उदै॒त् पुरु॑षः। 
पादो᳚ऽस्ये॒हाऽभ॑वा॒त् पुनः॑। 
ततो॒ विश्वं॒ व्य॑क्रामत्। 
सा॒श॒ना॒न॒श॒ने अ॒भि॥ 
तस्मा᳚द् वि॒राड॑जायत। 
वि॒राजो॒ अधि॒ पूरु॑षः। 
स जा॒तो अत्य॑रिच्यत। 
प॒श्चाद् भूमि॒मथो॑ पु॒रः॥ 

यत् पुरु॑षेण ह॒विषा᳚। 
दे॒वा य॒ज्ञमत॑न्वत। 
व॒स॒न्तो अ॑स्यासी॒दाज्य᳚म्। 
ग्री॒ष्म इ॒ध्मः श॒रद्ध॒विः॥ 
स॒प्तास्या॑ऽसन् परि॒धयः॑। 
त्रिः स॒प्त स॒मिधः॑ कृ॒ताः। 
दे॒वा यद् य॒ज्ञं त॑न्वा॒नाः। 
अब॑ध्न॒न् पुरु॑षं प॒शुम्॥ 
तं य॒ज्ञं ब॒र्हिषि॒ प्रौक्ष॑न्। 
पुरु॑षं जा॒तम॑ग्र॒तः॥ 

तेन॑ दे॒वा अय॑जन्त। 
सा॒ध्या ऋष॑यश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
संभृ॑तं पृषदा॒ज्यम्। 
प॒शूꣴस्ताꣴश्च॑क्रे वाय॒व्यान्॑। 
आ॒र॒ण्यान् ग्रा॒म्याश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
ऋचः॒ सामा॑नि जज्ञिरे। 
छन्दाँ॑सि जज्ञिरे॒ तस्मा᳚त्। 
यजु॒स्तस्मा॑दजायत॥ 

तस्मा॒दश्वा॑ अजायन्त। 
ये के चो॑भ॒याद॑तः। 
गावो॑ ह जज्ञिरे॒ तस्मा᳚त्। 
तस्मा᳚ज्जा॒ता अ॑जा॒वयः॑॥ 
यत् पुरु॑षं॒ व्य॑दधुः। 
क॒ति॒धा व्य॑कल्पयन्। 
मुखं॒ किम॑स्य॒ कौ बा॒हू। 
कावू॒रू पादा॑वुच्येते॥ 
ब्रा॒ह्म॒णो᳚ऽस्य॒ मुख॑मासीत्। 
बा॒हू रा॑ज॒न्यः॑ कृ॒तः॥ 

ऊ॒रू तद॑स्य॒ यद् वैश्यः॑। 
प॒द्भ्याँ शू॒द्रो अ॑जायत॥ 
च॒न्द्रमा॒ मन॑सो जा॒तः। 
चक्षोः॒ सूर्यो॑ अजायत। 
मुखा॒दिन्द्र॑श्चा॒ग्निश्च॑। 
प्रा॒णाद् वा॒युर॑जायत॥ 
नाभ्या॑ आसीद॒न्तरि॑क्षम्। 
शी॒र्ष्णो द्यौः सम॑वर्तत। 
प॒द्भ्यां भूमि॒र्दिशः॒ श्रोत्रा᳚त्। 
तथा॑ लो॒काँ अ॑कल्पयन्॥ 

वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑स॒स्तु पा॒रे। 
सर्वा॑णि रू॒पाणि॑ वि॒चित्य॒ धीरः॑। 
नामा॑नि कृ॒त्वाऽभि॒वद॒न् यदास्ते᳚॥ 
धा॒ता पु॒रस्ता॒द् यमु॑दाज॒हार॑। 
श॒क्रः प्र॑वि॒द्वान् प्र॒दिश॒श्चत॑स्त्रः। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॒ अय॑नाय विद्यते। 
य॒ज्ञेन॑ य॒ज्ञम॑यजन्त दे॒वाः। 
तानि॒ धर्मा॑णि प्रथ॒मान्या॑सन्। 
ते ह॒ नाकं॑ महि॒मानः॑ सचन्ते। 
यत्र॒ पूर्वे॑ सा॒ध्याः सन्ति॑ दे॒वाः॥ 

(तच्छं॒ योरावृ॑णीमहे। 
गा॒तुं य॒ज्ञाय॑। 
गा॒तुं य॒ज्ञप॑तये। 
दैवीः᳚ स्व॒स्तिर॑स्तु नः। 
स्व॒स्तिर्मानु॑षेभ्यः। 
ऊ॒र्ध्वं जि॑गातु भेष॒जम्। 
शं नो॑ अस्तु द्वि॒पदे᳚। 
शं चतु॑ष्पदे। 
ॐ शान्तिः॒ शान्तिः॒ शान्तिः॑॥)
पुरुषसूक्तं शिरसे स्वाहा।
उत्तरनारायणम्
सर्वदेवाभिषेचने, महान्यासे च विनियोगः
तै॰आ॰ ३.१३
अ॒द्भ्यः संभू॑तः पृथि॒व्यै रसा᳚च्च। 
वि॒श्वक॑र्मणः॒ सम॑वर्त॒ताधि॑। 
तस्य॒ त्वष्टा॑ वि॒दध॑द् रू॒पमे॑ति। 
तत् पुरु॑षस्य॒ विश्व॒मा॑जान॒मग्रे᳚। 
वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑सः॒ पर॑स्तात्। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॑ विद्य॒तेऽय॑नाय॥ 
प्र॒जाप॑तिश्चरति॒ गर्भे॑ अ॒न्तः। 
अ॒जाय॑मानो बहु॒धा विजा॑यते॥ 

तस्य॒ धीराः॒ परि॑जानन्ति॒ योनि᳚म्। 
मरीचीनां प॒दमि॑च्छन्ति वे॒धसः॑॥ 
यो दे॒वेभ्य॒ आत॑पति। 
यो दे॒वानां᳚ पु॒रोहि॑तः। 
पूर्वो॒ यो दे॒वेभ्यो॑ जा॒तः। 
नमो॑ रु॒चाय॒ ब्राह्म॑ये॥ 
रुचं॑ ब्रा॒ह्यं ज॒नय॑न्तः। 
दे॒वा अग्रे॒ तद॑ब्रुवन्। 
यस्त्वै॒वं ब्रा᳚ह्म॒णो वि॒द्यात्। 
तस्य॑ दे॒वा अस॒न् वशे᳚॥ 
ह्रीश्च॑ ते ल॒क्ष्मीश्च॒ पत्न्यौ᳚। 
अ॒हो॒रा॒त्रे पा॒र्श्वे। 
नक्ष॑त्राणि रू॒पम्। 
अ॒श्विनौ॒ऽव्यात्त᳚म्। 
इ॒ष्टं म॑निषाण। 
अ॒मुं म॑निषाण। 
सर्वं॑ मनिषाण॥
उत्तरनारायणं शिखायै वषट्।
अप्रतिरथम्
 उदकशान्त्यन्तर्गतानुवाकोऽयं 315 तमे पुटे द्रष्टव्याः
आ॒शुः शिशा॑नः ॰॰॰ ॥ 

तै॰सं॰ ५.४.६.४
( असु॑रानजय॒न्तदप्र॑तिरथस्याप्रतिरथ॒त्वं यदप्र॑तिरथं द्वि॒तीयो॒ होता॒ऽन्वाहा᳚प्र॒त्ये॑व तेन॒ यज॑मानो॒ भ्रातृ॑व्यान् जय॒त्यथो॒ अन॑भिजितमे॒वाभि ज॑यति दश॒र्चं भ॑वति॒ दशा᳚क्षरा वि॒राड् वि॒राजे॒मौ लो॒कौ विधृ॑ताव॒नयो᳚र्लो॒कयो॒र्विधृ॑त्या॒ अथो॒ दशा᳚क्षरा वि॒राडन्नं॑ वि॒राड् वि॒राज्ये॒वान्नाद्ये॒ प्रति॑ तिष्ठ॒त्यस॑दिव॒ वा अ॒न्तरि॑क्षम॒न्तरि॑क्षमि॒वा ऽग्नी᳚ध्र॒माग्नी᳚ध्रे॥ 
)
प्रति पूरुषम् (सं॰)
तै॰सं॰ १.८.६
प्र॒ति॒पू॒रु॒षमेक॑कपाला॒न्निर्व॑प॒त्येक॒मति॑रिक्तं॒ याव॑न्तो गृ॒ह्याः᳚ स्मस्तेभ्यः॒ कम॑करं पशू॒नाँ शर्मा॑सि॒ शर्म॒ यज॑मानस्य॒ शर्म॑ मे य॒च्छैक॑ ए॒व रु॒द्रो न द्वि॒तीया॑य तस्थ आ॒खुस्ते॑ रुद्र प॒शुस्तं जु॑षस्वै॒ष ते॑ रुद्र भा॒गः स॒ह स्वस्राऽम्बि॑कया॒ तं जु॑षस्व भेष॒जं गवेऽश्वा॑य॒ पुरु॑षाय भेष॒जमथो॑ अ॒स्मभ्यं॑ भेष॒जँ सुभे॑षजं॒ यथाऽस॑ति। 
सु॒गं मे॒षाय॑ मे॒ष्या॑ अवा᳚म्ब रु॒द्रम॑दिम॒ह्यव॑ दे॒वं त्र्य॑म्बकम्। 
यथा॑ नः॒ श्रेय॑सः॒ कर॒द्यथा॑ नो॒ वस्य॑सः॒ कर॒द्यथा॑ नः पशु॒मतः॒ कर॒द्यथा॑नो व्यवसा॒यया᳚त्। 
त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 
ए॒ष ते॑ रुद्र भा॒गस्तं जु॑षस्व॒ तेना॑व॒सेन॑ प॒रो मूज॑व॒तोऽती॒ह्यव॑ततधन्वा॒ पिना॑कहस्तः॒ कृत्ति॑वासाः॥
प्रति पूरुषम् (ब्रा॰)
तै॰ब्रा॰ १.६.१०
प्र॒ति॒पू॒रु॒षमेक॑कपाला॒न्निर्व॑पति। 
जा॒ता ए॒व प्र॒जा रु॒द्रान्नि॒रव॑दयते। 
एक॒मति॑रिक्तम्। 
ज॒नि॒ष्यमा॑णा ए॒व प्र॒जा रु॒द्रान्नि॒रव॑दयते। 
एक॑कपाला भवन्ति। 
ए॒क॒धैव रु॒द्रन्नि॒रव॑दयते। 
नाभिघा॑रयति। 
यद॑भिघा॒रये᳚त्। 
अ॒न्त॒र॒व॒चा॒रिणँ॑ रु॒द्रं कु॑र्यात्। 
ए॒को॒ल्मु॒केन॑ यन्ति। 
तद्धि रु॒द्रस्य॑ भाग॒धेय᳚म्। 
इ॒मां दिशं॑ यन्ति। 
ए॒षा वै रु॒द्रस्य॒ दिक्। 
स्वाया॑मे॒व दि॒शि रु॒द्रं नि॒रव॑दयते। 
रु॒द्रो वा अ॑प॒शुका॑या॒ आहु॑त्यै॒ नाति॑ष्ठत। 
अ॒सौ ते॑ प॒शुरिति॒ निर्दि॑शे॒द्यं द्वि॒ष्यात्। 
यमे॒व द्वेष्टि॑। 
तम॑स्मै प॒शं निर्दि॑शति। 
यदि॒ न द्वि॒ष्यात्। 
आ॒खुस्ते॑ प॒शुरिति॑ ब्रूयात्। 
न ग्रा॒म्यान् प॒शून् हि॒नस्ति॑। 
नार॒ण्यान्। 
च॒तु॒ष्प॒थे जु॑होति। 
ए॒ष वा अ॑ग्नी॒नां पड्बी॑शो॒ नाम॑। 
अ॒ग्नि॒वत्ये॒व जु॑होति। 
म॒ध्य॒मेन॑ प॒र्णेन॑ जुहोति। 
स्रुग्घ्ये॑षा। 
अथो॒ खलु॑। 
अ॒न्त॒मेनै॒व हो॑त॒व्य᳚म्। 
अ॒न्त॒त ए॒व रु॒द्रं नि॒रव॑दयते। 
ए॒ष ते॑ रुद्र भा॒गः स॒ह स्वस्राऽम्बि॑क॒येत्या॑ह। 
श॒रद्वा अ॒स्याम्बि॑का॒ स्वसा᳚। 
तया॒ वा ए॒ष हि॑नस्ति। 
यँ हि॒नस्ति॑। 
तयै॒वैनँ॑ स॒ह श॑मयति। 
भे॒ष॒जं गव॒ इत्या॑ह। 
याव॑न्त ए॒व ग्रा॒म्याः प॒शवः॑। 
तेभ्यो॑ भेष॒जं क॑रोति। 
अवा᳚म्ब रु॒द्रम॑दिम॒हीत्या॑ह। 
आ॒शिष॑मे॒वैतामा शा᳚स्ते। 
त्र्य॑म्बकं यजामह॒ इत्या॑ह। 
मृ॒त्योर्मु॑क्षीय॒ माऽमृता॒दिति॒ वावैतदा॑ह। 
उत्कि॑रन्ति। 
भग॑स्य लीप्सन्ते। 
मूते॑ कृ॒त्वाऽस॑जन्ति। 
यथा॒जनं॑ य॒ते॑ऽव॒सं क॒रोति॑। 
ता॒दृगे॒व तत्। 
ए॒ष ते॑ रुद्र भा॒ग इत्या॑ह नि॒रव॑त्यै। 
अप्र॑तीक्ष॒मा य॑न्ति। 
अ॒पः परि॑षिञ्चति। 
रु॒द्रस्या॒न्तर्हि॑त्यै। 
प्र वा ए॒ते᳚᳚ऽस्माल्लो॒काच्च्य॑वन्ते। 
ये त्र्य॑म्बकै॒श्चर॑न्ति। 
आ॒दि॒त्यं च॒रुं पुन॒रेत्य॒ निर्व॑पति। 
इ॒यं वा अदि॑तिः। 
अ॒स्यामे॒व प्रति॑ तिष्ठन्ति॥
ऋ॰सं॰ १०.१७०.१
(ऋ॰) (वि॒भ्राड् बृ॒हत्पि॑बतु सो॒म्यं मध्वायु॒र्दध॑द्य॒ज्ञप॑ता॒ववि॑ह्रु॒तम्। 
वात॑जूतो॒ यो अ॑भि॒रक्ष॑ति॒ त्मना᳚ प्र॒जाः पु॑पोष पुरु॒धा वि रा᳚जति॥)
शतरुद्रीयम् (सं॰)
तै॰सं॰ १.३.१४
त्वम॑ग्ने रु॒द्रो असु॑रो म॒हो दि॒वस्त्वँ शर्धो॒ मारु॑तं पृ॒क्ष ई॑शिषे। 
त्वं वातै॑ररु॒णैर्या॑सि शङ्ग॒यस्त्वं पू॒षा वि॑ध॒तः पा॑सि॒ नु त्मना᳚। 
आ वो॒ राजा॑नमध्व॒रस्य॑ रु॒द्रँ होता॑रँ सत्य॒यजँ॒ रोद॑स्योः। 
अ॒ग्निं पु॒रा त॑नयि॒त्नोर॒चित्ता॒द्धिर॑ण्यरूप॒मव॑से कृणुध्वम्। 
अ॒ग्निर्होता॒ नि ष॑सादा॒ जयी॑यानु॒पस्थे॑ मा॒तुः सु॑र॒भावु॑ लो॒के। 
युवा॑ क॒विः पु॑रुनि॒ष्ठरृ॒तावा॑ ध॒र्ता कृ॑ष्टी॒नामु॒त मध्य॑ इ॒द्धः। 

सा॒ध्वीम॑कर्दे॒ववी॑तिं नो अ॒द्य य॒ज्ञस्य॑ जि॒ह्वाम॑विदाम॒ गुह्या᳚म्। 
स आयु॒रागा᳚त् सुर॒भिर्वसा॑नो भ॒द्राम॑कर्दे॒वहू॑तिं नो अ॒द्य। 
अक्र॑न्दद॒ग्निः स्त॒नय॑न्निव॒ द्यौः क्षामा॒ रेरि॑हद् वी॒रुधः॑ सम॒ञ्जन्। 
स॒द्यो ज॑ज्ञा॒नो वि हीमि॒द्धो अख्य॒दा रोद॑सी भा॒नुना॑ भात्य॒न्तः। 
त्वे वसू॑नि पुर्वणीक होतर्दो॒षा वस्तो॒रेरि॑रे य॒ज्ञिया॑सः। 

क्षामे॑व॒ विश्वा॒ भुव॑नानि॒ यस्मि॒न् सँ॑ सौभ॑गानि दधि॒रे पा॑व॒के। 
तुभ्यं॒ ता अ॑ङ्गिरस्तम॒ विश्वाः᳚ सुक्षि॒तयः॒ पृथ॑क्। 
अग्ने॒ कामा॑य येमिरे। 
अ॒श्याम॒ तं काम॑मग्ने॒ तवो॒त्य॑श्याम॑ र॒यिँ॑ र॑यिवः सु॒वीर᳚म्। 
अ॒श्याम॒ वाज॑म॒भि वा॒जय॑न्तो॒ऽश्याम॑ द्यु॒म्नम॑जरा॒जर॑न्ते। 
श्रेष्ठं॑ यविष्ठ भार॒ताग्ने᳚ द्यु॒मन्त॒मा भ॑र। 

वसो॑ पुरु॒स्पृहँ॑ र॒यिम्। 
सः श्वि॑ता॒नस्त॑न्य॒तू रो॑चन॒स्था अ॒जरे॑भि॒र्नान॑दद्भि॒र्यवि॑ष्ठः। 
यः पा॑व॒कः पु॑रु॒तमः॑ पु॒रूणि॑ पृ॒थून्य॒ग्निर॑नु॒याति॒ भर्व॑न्। 
आयु॑ष्टे वि॒श्वतो॑ दधद॒यम॒ग्निर्वरे᳚ण्यः। 
पुन॑स्ते प्रा॒ण आय॑ति॒ परा॒ यक्षँ॑ सुवामि ते। 
आ॒यु॒र्दा अ॑ग्ने ह॒विषो॑ जुषा॒णो घृ॒तप्र॑तीको घृ॒तयो॑निरेधि। 
घृ॒तं पी॒त्वा मधु॒ चारु॒ गव्यं॑ पि॒तेव॑ पु॒त्रम॒भि र॑क्षतादि॒मम्। 

तस्मै॑ ते प्रति॒हर्य॑ते॒ जात॑वेदो॒ विच॑र्षणे। 
अग्ने॒ जना॑मि सुष्टु॒तिम्। 
दि॒वस्परि॑ प्रथ॒मं ज॑ज्ञे अ॒ग्निर॒स्मद् द्वि॒तीयं॒ परि॑ जा॒तवे॑दाः। 
तृ॒तीय॑म॒प्सु नृ॒मणा॒ अज॑स्र॒मिन्धा॑न एनं जरते स्वा॒धीः। 
शुचिः॑ पावक॒ वन्द्योऽग्ने॑ बृ॒हद्वि रो॑चसे। 
त्वं घृ॒तेभि॒राहु॑तः। 
दृ॒शा॒नो रु॒क्म उ॒र्व्या व्य॑द्यौद् दु॒र्मर्ष॒मायुः॑ श्रि॒ये रु॑चा॒नः। 
अ॒ग्निर॒मृतो॑ अभव॒द् वयो॑भि॒र्यदे॑नं॒ द्यौरज॑नयत् सु॒रेताः᳚। 

आ यदि॒षे नृ॒पतिं॒ तेज॒ आन॒ट्छुचि॒ रेतो॒ निषि॑क्तं॒ द्यौर॒भीके᳚। 
अ॒ग्निः शर्ध॑मनव॒द्यं युवा॑नꣴ स्वा॒धियं॑ जनयत् सू॒दय॑च्च। 
स तेजी॑यसा॒ मन॑सा॒ त्वोत॑ उ॒त शि॑क्ष स्वप॒त्यस्य॑ शि॒क्षोः। 
अग्ने॑ रा॒यो नृत॑मस्य॒ प्रभू॑तौ भू॒याम॑ ते सुष्टु॒तय॑श्च॒ वस्वः॑। 
अग्ने॒ सह॑न्त॒मा भ॑र द्यु॒म्नस्य॑ प्रा॒सहा॑ र॒यिम्। 

विश्वा॒ यश्च॑र्षणीर॒भ्या॑सा वाजे॑षु सा॒सह॑त्। 
तम॑ग्ने पृतना॒सहँ॑ र॒यिँ स॑हस्व॒ आ भ॑र। 
त्वँ हि स॒त्यो अद्भु॑तो दा॒ता वाज॑स्य॒ गोम॑तः। 
उ॒क्षान्ना॑य व॒शान्ना॑य॒ सोम॑पृष्ठाय वे॒धसे᳚। 
स्तोमै᳚र्विधेमा॒ग्नेये᳚। 
व॒द्मा हि सू॑नो॒ अस्य॑द्म॒सद्वा॑ च॒क्रे अ॒ग्निर्ज॒नुषाज्मान्न᳚म्। 
स त्वं न॑ ऊर्जसन॒ ऊर्जं॑ धा॒ राजे॑व जेरवृ॒के क्षे᳚᳚ष्य॒न्तः। 

अग्न॒ आयूँ॑षि पवस॒ आ सु॒वोर्ज॒मिषं॑ च नः। 
आ॒रे बा॑धस्व दु॒च्छुना᳚म्। 
अग्ने॒ पव॑स्व॒ स्वपा॑ अ॒स्मे वर्चः॑ सु॒वीर्य᳚म्। 
दध॒त् पोषँ॑ र॒यिं मयि॑। 
अग्ने॑ पावक रो॒चिषा॑ म॒न्द्रया॑ देव जि॒ह्वया᳚। 
आ दे॒वान् व॑क्षि॒ यक्षि॑ च। 
स नः॑ पावक दीदि॒वोऽग्ने॑ दे॒वाँ इ॒हा व॑ह। 
उप॑ य॒ज्ञँ ह॒विश्च॑ नः। 
अ॒ग्निः शुचि॑ व्रततमः॒ शुचि॒र्विप्रः॒ शुचिः॑ क॒विः। 
शुची॑ रोचत॒ आहु॑तः। 
अद॑ग्ने॒ शुच॑य॒स्तव॑ शु॒क्रा भ्राज॑न्त ईरते। 
तव॒ ज्योती॑ꣴष्य॒र्चयः॑॥
शतरुद्रीयम् (ब्रा॰)
तै॰ब्रा॰ ३.११.२
त्वम॑ग्ने रु॒द्रो असु॑रो म॒हो दि॒वः। 
त्वँ शर्धो॒ मारु॑तं पृ॒क्ष ई॑शिषे। 
त्वं वातै॑ररु॒णैर्या॑सि शंग॒यः। 
त्वं पू॒षा वि॑ध॒तः पा॑सि॒ नु त्मना᳚। 
देवा॑ दे॒वेषु॑ श्रयध्वम्। 
प्रथ॑मा द्वि॒तीये॑षु श्रयध्वम्। 
द्विती॑यास्तृ॒तीये॑षु श्रयध्वम्। 
तृती॑याश्चतु॒र्थेषु॑ श्रयध्वम्। 
च॒तु॒र्थाः प॑ञ्च॒मेषु॑ श्रयध्वम्। 
प॒ञ्च॒माः ष॒ष्ठेषु॑ श्रयध्वम्। 
ष॒ष्ठाः स॑प्त॒मेषु॑ श्रयध्वम्। 
स॒प्त॒मा अ॑ष्ट॒मेषु॑ श्रयध्वम्। 
अ॒ष्ट॒मा न॑व॒मेषु॑ श्रयध्वम्। 
न॒व॒मा द॑श॒मेषु॑ श्रयध्वम्। 
द॒श॒मा ए॑काद॒शेषु॑ श्रयध्वम्। 
ए॒का॒द॒शा द्वा॑द॒शेषु॑ श्रयध्वम्। 
द्वा॒द॒शास्त्र॑योद॒शेषु॑ श्रयध्वम्। 
त्र॒यो॒द॒शाश्च॑तुर्द॒शेषु॑ श्रयध्वम्। 
च॒तु॒र्द॒शाः प॑ञ्चद॒शेषु॑ श्रयध्वम्। 
प॒ञ्च॒द॒शाः षो॑ड॒शेषु॑ श्रयध्वम्। 
षो॒ड॒शाः स॑प्तद॒शेषु॑ श्रयध्वम्। 
स॒प्त॒द॒शा अ॑ष्टाद॒शेषु॑ श्रयध्वम्। 
अ॒ष्टा॒द॒शा ए॑कान्नविँ॒शेषु॑ श्रयध्वम्। 
ए॒का॒न्न॒विँ॒शा विँ॒शेषु॑ श्रयध्वम्। 
विँ॒शा ए॑कविँ॒शेषु॑ श्रयध्वम्। 
ए॒क॒विँ॒शा द्वा॑विँ॒शेषु॑ श्रयध्वम्। 
द्वा॒विँ॒शास्त्र॑योविँ॒शेषु॑ श्रयध्वम्। 
त्र॒यो॒विँ॒शाश्च॑तुर्विँ॒शेषु॑ श्रयध्वम्। 
च॒तु॒र्विँ॒शाः प॑ञ्चविँ॒शेषु॑ श्रयध्वम्। 
प॒ञ्च॒विँ॒शाः ष॑ड्विँ॒शेषु॑ श्रयध्वम्। 
ष॒ड्विँ॒शाः स॑प्तविँ॒शेषु॑ श्रयध्वम्। 
स॒प्त॒विँ॒शा अ॑ष्टाविँ॒शेषु॑ श्रयध्वम्। 
अ॒ष्टा॒विँ॒शा ए॑कान्नत्रिँ॒शेषु॑ श्रयध्वम्। 
ए॒का॒न्न॒त्रिँ॒शास्त्रिँ॒शेषु॑ श्रयध्वम्। 
त्रिँ॒शा ए॑कत्रिँ॒शेषु॑ श्रयध्वम्। 
ए॒क॒त्रिँ॒शा द्वा᳚त्रिँ॒शेषु॑ श्रयध्वम्। 
द्वा॒त्रिँ॒शास्त्र॑यस्त्रिँ॒शेषु॑ श्रयध्वम्। 
देवा᳚स्त्रिरेकादशा॒स्त्रिस्त्र॑यस्त्रिँशाः। 
उत्त॑रे भवत। 
उत्त॑रवर्त्मान॒ उत्त॑रसत्वानः। 
यत्का॑म इ॒दं जु॒होमि॑। 
तन्मे॒ समृ॑द्ध्यताम्। 
व॒यꣴ स्या॑म॒ पत॑यो रयी॒णाम्। 
भूर्भुवः॒ स्वः॑ स्वाहा᳚॥ 

शतरुद्रीयम् अस्त्राय फट्।
पञ्चाङ्गम्
हँ॒सः शु॑चि॒षद्वसु॑रन्तरिक्ष॒सद्धोता॑ वेदि॒षदति॑थिर्दुरोण॒सत्। 
नृ॒षद्व॑र॒सदृ॑त॒सद् व्यो॑म॒सद॒ब्जा गो॒जा ऋ॑त॒जा अ॑द्रि॒जा ऋ॒तं बृ॒हत्॥ 

प्रतद्विष्णु॑स्तवते वी॒र्या॑य। 
मृ॒गो न भी॒मः कु॑च॒रो गि॑रि॒ष्ठाः। 
यस्यो॒रुषु॑ त्रि॒षु वि॒क्रम॑णेषु। 
अधि॑क्षि॒यन्ति॒ भुव॑नानि॒ विश्वा᳚॥ 

त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 

तत्स॑वि॒तुर्वृ॑णीमहे। 
व॒यं दे॒वस्य॒ भोज॑नम्। 
श्रेष्ठँ॑ सर्व॒धात॑मम्। 
तुरं॒ भग॑स्य धीमहि॥ 

विष्णु॒र्योनिं॑ कल्पयतु। 
त्वष्टा॑ रू॒पाणि॑ पिँशतु। 
आसि॑ञ्चतु प्र॒जाप॑तिः। 
धा॒ता गर्भं॑ दधातु ते॥
अष्टाङ्गम्
उरसा शिरसा दृष्ट्या मनसा वचसा तथा। 
पद्भ्यां कराभ्यां कर्णाभ्यां प्रणामोऽष्टाङ्ग उच्यते॥ 

हि॒र॒ण्य॒ग॒र्भः सम॑वर्त॒ताग्रे॑ भू॒तस्य॑ जा॒तः पति॒रेक॑ आसीत्। 
स दा॑धारपृथि॒वीं द्यामु॒तेमां कस्मै॑ दे॒वाय॑ ह॒विषा॑ विधेम॥ 
उरसा उमामहेश्वराभ्यां नमः॥ 

यः प्रा॑ण॒तो नि॑मिष॒तो म॑हि॒त्त्वैक॒ इद्राजा॒ जग॑तो ब॒भूव॑। 
य ईशे॑ अ॒स्य द्वि॒पद॒श्चतु॑ष्पदः॒ कस्मै॑ दे॒वाय॑ ह॒विषा॑ विधेम॥ 
शिरसा उमामहेश्वराभ्यां नमः॥ 

ब्रह्म॑जज्ञा॒नं प्र॑थ॒मं पु॒रस्ता॒द् विसी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः स॒तश्च॒ योनि॒मस॑तश्च॒ विवः॑॥ 
दृष्ट्या उमामहेश्वराभ्यां नमः॥ 

म॒ही द्यौः पृ॑थि॒वी च॑ न इ॒मं य॒ज्ञं मि॑मिक्षताम्। 
पि॒पृ॒तान्नो॒ भरी॑मभिः॥ 
मनसा उमामहेश्वराभ्यां नमः॥ 

उप॑श्वासय पृथि॒वीमु॒त द्यां पु॑रु॒त्रा ते॑ मनुतां॒ विष्ठि॑तं॒ जग॑त्। 
स दु॑न्दुभे स॒जूरिन्द्रे॑ण दे॒वैर्दू॒राद्दवी॑यो॒ अप॑सेध॒ शत्रू॑न्॥ 
वचसा उमामहेश्वराभ्यां नमः॥ 

अग्ने॒ नय॑ सु॒पथा॑ रा॒ये अ॒स्मान् विश्वा॑नि देव व॒युना॑नि वि॒द्वान्। 
यु॒यो॒ध्य॑स्मज्जु॑हुरा॒णमेनो॒ भूयि॑ष्ठां ते॒ नम॑ उक्तिं विधेम। 
पद्भ्यां उमामहेश्वराभ्यां नमः॥ 

या ते॑ अग्ने॒ रुद्रि॑या त॒नूस्तया॑ नः पाहि॒ तस्या᳚स्ते॒ स्वाहा᳚॥ 
कराभ्यां उमामहेश्वराभ्यां नमः॥ 

इ॒मं य॑मप्रस्त॒रमाहि सीदाङ्गि॑रोभिः पि॒तृभिः॑ संविदा॒नः। 
आत्त्वा॒ मन्त्राः᳚ कविश॒स्ता व॑हन्त्वे॒ना रा॑जन् ह॒विषा॑ मादयस्व॥ 
कर्णाभ्यां उमामहेश्वराभ्यां नमः॥
लघुशिवन्यासः
ॐ। 
प्रजनने ब्रह्मा तिष्ठतु। 
पादयोर्विष्णुस्तिष्ठतु। 
हस्तयोर्हरस्तिष्ठतु। 
बाह्वोरिन्द्रस्तिष्ठतु। 
जठरे अग्निस्तिष्ठतु। 
हृदये शिवस्तिष्ठतु। 
कण्ठे वसवस्तिष्ठन्तु। 
वक्त्रे सरस्वतीतिष्ठतु। 
नासिकयोर्वायुस्तिष्ठतु। 
नयनयोश्चन्द्रादित्यौतिष्ठेताम्। 
कर्णयोरश्विनौ तिष्ठेताम्। 
ललाटे रुद्राः तिष्ठन्तु। 
मूर्धनि आदित्यास्तिष्ठन्तु। 
शिरसि महादेवस्तिष्ठतु। 
शिखायां वामदेवस्तिष्ठतु। 
पृष्ठे पिनाकी तिष्ठतु। 
पुरतः शूली तिष्ठतु। 
पार्श्वयोः शिवाशङ्करौ तिष्ठेताम्। 
सर्वतो वायुस्तिष्ठतु। 
ततो बहिः सर्वतोऽग्निज्वालामालापरिवृतस्तिष्ठतु। 
सर्वेष्वङ्गेषु सर्वा देवता यथा यथास्थानानि तिष्ठन्तु। 
मां सकुटुम्बं रक्षन्तु।
साधारणन्यासः
तै॰ब्रा॰ ३.१०.८.४
अ॒ग्निर्मे॑ वा॒चि श्रि॒तः। 
वाग्घृद॑ये। 
हृद॑यं॒ मयि॑। 
अ॒हम॒मृते᳚। 
अ॒मृतं॒ ब्रह्म॑णि॥ 

वा॒युर्मे᳚ प्रा॒णे श्रि॒तः। 
प्रा॒णो हृद॑ये। 
॰ 
सूर्यो॑ मे॒ चक्षु॑षि श्रि॒तः। 
चक्षु॒र्हृद॑ये। 
॰ 
च॒न्द्रमा॑ मे॒ मन॑सि श्रि॒तः। 
मनो॒ हृद॑ये। 
॰
दिशो॑ मे॒ श्रोत्रे᳚ श्रि॒ताः। 
श्रोत्रँ॒ हृद॑ये। 
॰
आपो॑ मे॒ रेत॑सि श्रि॒ताः। 
रेतो॒ हृद॑ये। 
॰
पृ॒थि॒वी मे॒ शरी॑रे श्रि॒ता। 
शरी॑रँ॒ हृद॑ये। 
॰
ओ॒ष॒धि॒व॒न॒स्प॒तयो॑ मे॒ लोम॑सु श्रि॒ताः। 
लोमा॑नि॒ हृद॑ये। 
॰
इन्द्रो॑ मे॒ बले᳚ श्रि॒तः। 
बलँ॒ हृद॑ये। 
॰
प॒र्जन्यो॑ मे मू॒र्ध्नि श्रि॒तः। 
मू॒र्धा हृद॑ये। 
॰
ईशा॑नो मे म॒न्यौ श्रि॒तः। 
म॒न्युर्हृद॑ये। 
॰
आ॒त्मा म॑ आ॒त्मनि॑ श्रि॒तः। 
आ॒त्मा हृद॑ये। 
॰
पुन॑र्म आ॒त्मा पुन॒रायु॒रागा᳚त्। 
पुनः॑ प्रा॒णः पुन॒राकू॑त॒मागा᳚त्। 
वै॒श्वा॒न॒रो र॒श्मिभि॑र्वावृधा॒नः। 
अ॒न्तस्ति॑ष्ठत्व॒मृत॑स्य गो॒पाः।
ध्यानम्
अथात्मानं शिवात्मानं पञ्चास्यं चिन्तयेद्बुधः। 
त्रिलोचनं चतुर्बाहुं सर्वाऽभरणभूषितम्॥ 
नीलग्रीवं शशाङ्काङ्कं शुद्धस्फटिकसन्निभम्। 
नागयज्ञोपवीतं च व्याघ्रचर्मोत्तरीयकम्॥ 
कमण्डलुधरं देवं अक्षमालाधरं विभुम्। 
वरदाभयहस्तं च नमज्जनवरप्रदम्॥ 
वृषपृष्ठसमारूढं उमादेहार्धधारिणम्। 
दुर्दन्तं कपिलजटं शिखामुद्योतधारिणम्॥ 
अमृतेनाप्लुतं हृष्टं दिव्यभोगसमन्वितम्। 
दिग्देवता समायुक्तं सुराऽसुरनमस्कृतम्॥ 
नित्यं च शाश्वतं शुद्धं ध्रुवमक्षरमव्ययम्। 
सर्वव्यापिनं ईशानं रुद्रं वै विश्वरूपिणम्॥ 
एवं ध्यात्वा द्विजः सम्यक् ततो यजनमारभेत्। 
आराधितो मनुष्यैस्त्वं सिद्धैर्देवासुरादिभिः। 
आराधयामि भक्त्या त्वामनुगृहाण महेश्वर॥ 
हृत्पद्मकर्णिकामध्यात् उमया सह शङ्कर। 
आगच्छत्वं महादेव सर्वैरावरणैः सह॥
संक्षिप्तपूजा
आत्वा॑ वहन्तु॒ हर॑यः॒ सचे॑तसः श्वे॒तैरश्वैः᳚ स॒ह के॑तु॒मद्भि॒र्वाता॑जितै॒र्बल॑वद्भि॒र्मनो॑जवैः॒ राया॑हि शी॒घ्रं मम॑ ह॒व्याय॑ श॒र्वोम्। 
ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्। 
ईशानमावाहयामि॥ 
स्वामिन् सर्वजगन्नाथ यावत्पूजावसानकम्। 
तावत् त्वं प्रीतिभावेन लिङ्गेऽस्मिन् सन्निधिं कुरु॥ 
स्थिरो भव। 
वरदो भव। 
सुप्रसन्नो भव। 
सुप्रतिष्ठितो भव॥
स॒द्योजा॒तं प्र॑पद्या॒मि। 
आसनं समर्पयामि। 
स॒द्योजा॒ताय॒ वै नमो॒ नमः॑। 
पाद्यं समर्पयामि। 
भ॒वे भ॑वे॒ नाति॑भवे भवस्व॒ माम्। 
अर्घ्यं समर्पयामि। 
भ॒वोद्भ॑वाय॒ नमः॑। 
आचमनीयं समर्पयामि। 
वा॒म॒दे॒वाय॒ नमः॑। 
स्नानं समर्पयामि। 
ज्ये॒ष्ठाय॒ नमः॑। 
वस्त्रं समर्पयामि। 
श्रे॒ष्ठाय॒ नमः॑। 
उपवीतं समर्पयामि। 
रु॒द्राय॒ नमः॑। 
आभरणं समर्पयामि। 
काला॑य॒ नमः॑। 
गन्धं समर्पयामि। 
कल॑विकरणाय॒ नमः॑। 
अक्षतान् समर्पयामि। 
बल॑विकरणाय॒ नमः॑। 
पुष्पाणि समर्पयामि। 
बला॑य॒ नमः॑। 
धूपमाघ्रापयामि। 
बल॑प्रमथनाय॒ नमः॑। 
दीपं दर्शयामि। 
सर्व॑भूतदमनाय॒ नमः॑। 
नैवेद्यं समर्पयामि। 
म॒नोन्म॑नाय॒ नमः॑। 
ताम्बूलं समर्पयामि। 
हिरण्यगर्ग्भाय नमः॑। 
मङ्गलनीराजनदीपं दर्शयामि।
वि॒श्वत॑श्चक्षुरु॒त वि॒श्वतो॑मुखो वि॒श्वतो॑हस्त उ॒त वि॒श्वत॑स्पात्। 
संबा॒हुभ्यां॒ नम॑ति॒ संपत॑त्रै॒र्द्यावा॑पृथि॒वी ज॒नय॑न्दे॒व एकः॑॥ 
विश्वतश्चक्षुरिति मन्त्रपुष्पं समर्पयामि।
यो वेदादौ स्व॑रः प्रो॒क्तो॒ वे॒दान्ते॑ च प्र॒तिष्ठि॑तः। 
तस्य॑ प्र॒कृति॑लीन॒स्य॒ यः॒ पर॑स्स म॒हेश्व॑रः॥ 
तत्पुरुषाय नमः। 
वेदोक्तमन्त्रपुष्पं समर्पयामि। 
ईशानाय नमः। 
प्रदक्षिणनमस्कारादि सर्वोपचारपूजाः समर्पयामि।
अथास्याष्टभिर्मन्त्रैरष्टौ पुष्पाणि ददाति। 
अर्कचम्पकपुन्नागनन्द्यावर्तानि पाटली। 
बृहतीकरवीराणी द्रोणपुष्पाणि चार्चयेत्॥ 
ॐ भ॒वाय॑ दे॒वाय॒ नमः॑। 
अर्क पुष्पं समर्पयामि। 
ॐ श॒र्वाय॑ दे॒वाय॒ नमः। 
चम्पक पुष्पं समर्पयामि। 
ॐ ईशा॑नाय दे॒वाय॒ नमः॑। 
पुन्नाग पुष्पं समर्पयामि। 
ॐ प॒शु॒पत॑ये दे॒वाय॒ नमः। 
नन्द्यावर्त पुष्पं समर्पयामि। 
ॐ रु॒द्राय॑ दे॒वाय॒ नमः॑। 
पाटली पुष्पं समर्पयामि। 
ॐ उ॒ग्राय॑ दे॒वाय॒ नमः॑। 
बृहती पुष्पं समर्पयामि। 
ॐ भी॒माय॑ दे॒वाय॒ नमः॑। 
करवीर पुष्पं समर्पयामि। 
ॐ म॒ह॒ते दे॒वाय॒ नमः॑। 
द्रोण पुष्पं समर्पयामि।
ॐ भ॒वस्य॑ दे॒वस्य॒ पत्न्यै॒ नमः॑। 
अर्क पुष्पं समर्पयामि। 
ॐ श॒र्वस्य॑ दे॒वस्य॒ पत्न्यै॒ नमः॑। 
चम्पक पुष्पं समर्पयामि। 
ॐ ईशा॑नस्य दे॒वस्य॒ पत्न्यै॒ नमः॑। 
पुन्नाग पुष्पं समर्पयामि। 
ॐ प॒शु॒पते॑र्दे॒वस्य॒ पत्न्यै॒ नमः॑। 
नन्द्यावर्त पुष्पं समर्पयामि। 
ॐ रु॒द्रस्य॑ दे॒वस्य॒ पत्न्यै॒ नमः॑। 
पाटली पुष्पं समर्पयामि। 
ॐ उ॒ग्रस्य॑ दे॒वस्य॒ पत्न्यै॒ नमः॑। 
बृहती पुष्पं समर्पयामि। 
ॐ भी॒मस्य॑ दे॒वस्य॒ पत्न्यै॒ नमः॑। 
करवीर पुष्पं समर्पयामि। 
ॐ म॒ह॒तो दे॒वस्य॒ पत्न्यै॒ नमः॑। 
द्रोण पुष्पं समर्पयामि।
ॐ भवं देवं तर्पयामि। 
ॐ शर्वं देवं तर्पयामि। 
ॐ ईशानं देवं तर्पयामि। 
ॐ पशुपतिं देवं तर्पयामि। 
ॐ रुद्रं देवं तर्पयामि। 
ॐ उग्रं देवं तर्पयामि। 
ॐ भीमं देवं तर्पयामि। 
ॐ महान्तं देवं तर्पयामि॥ 
ॐ भवस्य देवस्य पत्नीं तर्पयामि। 
ॐ शर्वस्य देवस्य पत्नीं तर्पयामि। 
ॐ ईशानस्य देवस्य पत्नीं तर्पयामि। 
ॐ पशुपतेर्देवस्य पत्नीं तर्पयामि। 
ॐ रुद्रस्य देवस्य पत्नीं तर्पयामि। 
ॐ उग्रस्य देवस्य पत्नीं तर्पयामि। 
ॐ भीमस्य देवस्य पत्नीं तर्पयामि। 
ॐ महतो देवस्य पत्नीं तर्पयामि॥
अथास्याघोरतनूरुपतिष्ठते। 
अ॒घोरे᳚भ्योऽथ॒ घोरे᳚भ्यो॒ घोर॒ घोर॑तरेभ्यः। 
सर्वे᳚भ्यः सर्व॒ शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 
तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
ईशानः सर्व॑विद्या॒ना॒मीश्वरः सर्व॑भूता॒नां॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्। 
इति दशकृत्वः शतकृत्वः सहस्रकृत्वोऽपरिमितकृत्वो वा। 

अथैनमायुराशास्त इति जपेत्॥ 
आयु॒राशा᳚स्ते॒ऽयं यज॑मानो॒ऽसौ। 
आयु॒राशा᳚स्ते। 
सु॒प्र॒जा॒स्तमाशा᳚स्ते। 
स॒जा॒त॒व॒न॒स्यामाशा᳚स्ते। 
उत्त॑रां देवय॒ज्यामाशा᳚स्ते। 
भूयो॑ हवि॒ष्कर॑ण॒माशा᳚स्ते। 
दि॒व्यं धमाशा᳚स्ते। 
विश्वं॑ प्रि॒यमाशा᳚स्ते। 
यद॒नेन॑ ह॒विषाऽशा᳚स्ते। 
तद॑श्या॒त्तदृ॑द्ध्यात्। 
तद॑स्मै दे॒वा रा॑सन्ताम्। 
तद॒ग्निर्दे॒वो दे॒वेभ्यो॒ वन॑ते। 
व॒यम॒ग्नेर्मानु॑षाः। 
इ॒ष्टं च॑ वी॒तं च॑। 
उ॒भे च॑ नो॒ द्यावा॑पृथि॒वी अँह॑सस्पाताम्। 
इ॒हगति॑र्वा॒मस्ये॒दं च॑। 
नमो॑ दे॒वेभ्यः॑।
रुद्रप्रश्नन्यासः
तै॰सं॰ १.५.३॥ 
४.४.४॥ 
१.४.१३॥ 
४.६.४॥ 
४.५.१॥ 
४.५.१०॥
मनो॒ ज्योति॑र्जुषता॒माज्यं॒ विच्छि॑न्नं य॒ज्ञँ समि॒मं द॑धातु। 
या इ॒ष्टा उ॒षसो॑ नि॒म्रुत॑श्च॒ ताः सन्द॑धामि ह॒विषा॑ घृ॒तेन॑॥ 
ब्रह्मात्मने हृदयाय नमः॥ 
अबो᳚ध्य॒ग्निः स॒मिधा॒ जना॑नां॒ प्रति॑ धे॒नुमि॑वाऽय॒तीमु॒षास᳚म्। 
य॒ह्वा इ॑व॒ प्रव॒यामु॒ज्जिहा॑नाः॒ प्रभा॒नवः॑ सिस्रते॒ नाक॒मच्छ॑॥ 
विष्णवात्मने शिरसे स्वाहा॥ 
मू॒र्धानं॑ दि॒वो अ॑र॒तिं पृ॑थि॒व्या वै᳚श्वान॒रमृ॒ताय॑ जा॒तम॒ग्निम्। 
क॒विँ स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः। 
रुद्रात्मने शिखायै वषट्॥ 
मर्मा॑णि ते॒ वर्म॑भिश्छादयामि॒ सोम॑स्त्वा॒ राजा॒ऽमृते॑ना॒भिऽव॑स्ताम्। 
उ॒रोर्वरी॑यो॒ वरि॑वस्ते अस्तु॒ जय॑न्तं॒ त्वामनु॑ मदन्तु दे॒वाः। 
ईश्वरात्मने कवचाय हुम्॥ 
विज्यं॒ धनुः॑ कप॒र्दिनो॒ विश॑ल्यो॒ बाण॑वाँ उ॒त। 
अने॑शन्न॒स्येष॑व आ॒भुर॑स्य निष॒ङ्गथिः॑॥ 
सदाशिवात्मने नेत्रत्रयाय वौषट्॥ 
स॒हस्रा॑णि सहस्र॒धा बा॑हु॒वोस्तव॑ हे॒तयः॑ । 
तासा॒मीशा॑नो भगवः परा॒चीना॒ मुखा॑ कृधि॥ 
सर्वात्मने अस्त्राय फट्॥ 
ॐ नमो भगवते॑ रुद्रा॒य॥
रुद्रप्रश्नः
तै॰सं॰ ४.५
नम॑स्ते रुद्र म॒न्यव॑ उ॒तो त॒ इष॑वे॒ नमः॑। 
नम॑स्ते अस्तु॒ धन्व॑ने बा॒हुभ्या॑मु॒त ते॒ नमः॑॥ 
या त॒ इषुः॑ शि॒वत॑मा शि॒वं ब॒भूव॑ ते॒ धनुः॑। 
शि॒वा श॑र॒व्या॑ या तव॒ तया॑ नो रुद्र मृडय॥ 
या ते॑ रुद्र शि॒वा त॒नूरघो॒राऽपा॑पकाशिनी। 
तया॑ नस्त॒नुवा॒ शन्त॑मया॒ गिरि॑शन्ता॒भि चा॑कशीहि॥ 
यामिषुं॑ गिरिशन्त॒ हस्ते॒ बिभ॒र्ष्यस्त॑वे। 
शि॒वां गि॑रित्र॒ तां कु॑रु॒ मा हिँ॑सीः॒ पुरु॑षं॒ जग॑त्॥ 
शि॒वेन॒ वच॑सा त्वा॒ गिरि॒शाच्छा॑ वदामसि। 
यथा॑ नः॒ सर्व॒मिज्जग॑दय॒क्ष्मँ सु॒मना॒ अस॑त्॥ 
अध्य॑वोचदधिव॒क्ता प्र॑थ॒मो दैव्यो॑ भि॒षक्। 
अही॑ꣴश्च॒ सर्वा᳚न् ज॒म्भय॒न् सर्वा᳚श्च यातुधा॒न्यः॑॥ 
अ॒सौ यस्ता॒म्रो अ॑रु॒ण उ॒त ब॒भ्रुः सु॑म॒ङ्गलः॑। 
ये चे॒माँ रु॒द्रा अ॒भितो॑ दि॒क्षु श्रि॒ताः स॑हस्र॒शोऽवै॑षाँ॒ हेड॑ ईमहे॥ 
अ॒सौ यो॑ऽव॒सर्प॑ति॒ नील॑ग्रीवो॒ विलो॑हितः। 
उ॒तैनं॑ गो॒पा अ॑दृश॒न्नदृ॑शन्नुदहा॒र्यः॑। 
उ॒तैनं॒ विश्वा॑ भू॒तानि॒ स दृ॒ष्टो मृ॑डयाति नः॥ 
नमो॑ अस्तु॒ नील॑ग्रीवाय सहस्रा॒क्षाय॑ मी॒ढुषे᳚। 
अथो॒ ये अ॑स्य॒ सत्वा॑नो॒ऽहं तेभ्यो॑ऽकरं॒ नमः॑॥ 
प्र मु॑ञ्च॒ धन्व॑न॒स्त्वमु॒भयो॒रार्त्नि॑यो॒र्ज्याम्। 
याश्च॑ ते॒ हस्त॒ इष॑वः॒ परा॒ ता भ॑गवो वप॥ 
अ॒व॒तत्य॒ धनु॒स्तवँ सह॑स्राक्ष॒ शते॑षुधे। 
नि॒शीर्य॑ श॒ल्याना॒ मुखा॑ शि॒वो नः॑ सु॒मना॑ भव॥ 
विज्यं॒ धनुः॑ कप॒र्दिनो॒ विश॑ल्यो॒ बाण॑वाँ उ॒त। 
अने॑शन्न॒स्येष॑व आ॒भुर॑स्य निष॒ङ्गथिः॑॥ 
या ते॑ हे॒तिर्मी॑ढुष्टम॒ हस्ते॑ ब॒भूव॑ ते॒ धनुः॑। 
तया॒ऽस्मान् वि॒श्वत॒स्त्वम॑य॒क्ष्मया॒ परि॑ब्भुज॥ 
नम॑स्ते अ॒स्त्वायु॑धा॒याना॑तताय धृ॒ष्णवे᳚। 
उ॒भाभ्या॑मु॒त ते॒ नमो॑ बा॒हुभ्यां॒ तव॒ धन्व॑ने॥ 
परि॑ ते॒ धन्व॑नो हे॒तिर॒स्मान् वृ॑णक्तु वि॒श्वतः॑। 
अथो॒ य इ॑षु॒धिस्तवा॒रे अ॒स्मन्नि धे॑हि॒ तम्॥१॥
( नम॑स्ते अस्तु भगवन् विश्वेश्व॒राय॑ महादे॒वाय॑ त्र्यम्ब॒काय॑ त्रिपुरान्त॒काय॑ त्रिकाग्निका॒लाय॑ कालाग्निरु॒द्राय॑ नीलक॒ण्ठाय॑ मृत्युञ्ज॒याय॑ सर्वेश्व॒राय॑ सदाशि॒वाय॑ श्रीमन्महादे॒वाय॒ नमः॑॥ 
)
नमो॒ हिर॑ण्यबाहवे सेना॒न्ये॑ दि॒शां च॒ पत॑ये॒ नमो॒ ❀ नमो॑ वृ॒क्षेभ्यो॒ हरि॑केशेभ्यः पशू॒नां पत॑ये॒ नमो॒ ❀ नमः॑ स॒स्पिञ्ज॑राय॒ त्विषी॑मते पथी॒नां पत॑ये॒ नमो॒ ❀ नमो॑ बभ्लु॒शाय॑ विव्या॒धिनेऽन्ना॑ना॒ पत॑ये नमो॒ ❀ नमो॒ हरि॑केशायोपवी॒तिने॑ पु॒ष्टाणा॒ पत॑ये नमो॒ ❀ नमो॑ भ॒वस्य॑ हे॒त्यै जग॑ता॒ पत॑ये॒ नमो॒ ❀ नमो॑ रु॒द्राया॑ऽतता॒विने॒ क्षेत्रा॑णा॒ पत॑ये॒ नमो॒ ❀ नमः॑ सू॒तायाह॑न्त्याय॒ वना॑ना॒ पत॑ये॒ नमो॒ ❀ नमो॒ रोहि॑ताय स्थ॒पत॑ये वृ॒क्षाणा॒ पत॑ये॒ नमो॒ ❀ नमो॑ म॒न्त्रिणे॑ वाणि॒जाय॒ कक्षा॑णा॒ पत॑ये नमो॒ ❀ नमो॑ भुव॒न्तये॑ वारिवस्कृ॒तायौष॑धीना॒ पत॑ये॒ नमो॒ ❀ नम॑ उ॒च्चैर्घो॑षायाऽक्र॒न्दय॑ते पत्ती॒नां पत॑ये॒ नमो॒ ❀ नमः॑ कृत्स्नवी॒ताय॒ धाव॑ते॒ सत्त्व॑ना॒ पत॑ये॒ नमः॑॥२॥
नमः॒ सह॑मानाय निव्या॒धिन॑ आव्या॒धिनी॑ना॒ पत॑ये॒ नमो॒ ❀ नमः॑ ककु॒भाय॑ निष॒ङ्गिणे᳚ स्ते॒नाना॒ पत॑ये॒ नमो॒ ❀ नमो॑ निष॒ङ्गिण॑ इषुधि॒मते॒ तस्क॑राणा॒ पत॑ये॒ नमो॒ ❀ नमो॒ वञ्च॑ते परि॒वञ्च॑ते स्तायू॒नां पत॑ये॒ नमो॒ ❀ नमो॑ निचे॒रवे॑ परिच॒रायार॑ण्याना॒ पत॑ये॒ नमो॒ ❀ नमः॑ सृका॒विभ्यो॒ जिघाँ॑सद्भ्यो मुष्ण॒तां पत॑ये॒ नमो॒ ❀ नमो॑ऽसि॒मद्भ्यो॒ नक्तं॒चर॑द्भ्यः प्रकृ॒न्ताना॒ पत॑ये॒ नमो॒ ❀ नम॑ उष्णी॒षिने॑ गिरिच॒राय॑ कुलु॒ञ्चाना॒ पत॑ये॒ नमो॒ ❀ नम॒ इषु॑मद्भ्यो धन्वा॒विभ्य॑श्च वो॒ नमो॒ ❀ नम॑ आतन्वा॒नेभ्य॑ प्रति॒दधा॑नेभ्यश्च वो॒ नमो॒ ❀ नम॑ आ॒यच्छ॑द्भ्यो विसृ॒जद्भ्य॑श्च वो॒ नमो॒ ❀ नमोऽस्य॑द्भ्यो॒ विद्ध्य॑द्भ्यश्च वो॒ नमो॒ ❀ नम॒ आसी॑नेभ्यः॒ शया॑नेभ्यश्च वो॒ नमो॒ ❀ नमः॑ स्व॒पद्भ्यो॒ जाग्र॑द्भ्यश्च वो॒ नमो॒ ❀ नम॒स्तिष्ठ॑द्भ्यो॒ धाव॑द्भ्यश्च वो॒ नमो॒ ❀ नमः॑ स॒भाभ्यः॑ स॒भाप॑तिभ्यश्च वो॒ नमो॒ ❀ नमो॒ अश्वे॒भ्योऽश्व॑पतिभ्यश्च वो॒ नमः॑॥३॥
नम॑ आव्य॒धिनी᳚भ्यो वि॒विध्य॑न्तीभ्यश्च वो॒ नमो॒ ❀ नम॒ उग॑णाभ्यस्तृँ ह॒तीभ्य॑श्च वो॒ नमो॒ ❀ नमो॑ गृ॒त्सेभ्यो॑ गृ॒त्सप॑तिभ्यश्च वो॒ नमो॒ ❀ नमो॒ व्राते᳚भ्यो॒ व्रात॑पतिभ्यश्च वो॒ नमो॒ ❀ नमो॑ ग॒णेभ्यो॑ ग॒णप॑तिभ्यश्च वो॒ नमो॒ ❀ नमो॒ विरू॑पेभ्यो वि॒श्वरु॑पेभ्यश्च वो॒ नमो॒ ❀ नमो॑ म॒हद्भ्यः॑ क्षुल्ल॒केभ्य॑श्च वो॒ नमो॒ ❀ नमो॑ र॒थिभ्यो॑ऽर॒थेभ्य॑श्च वो॒ नमो॒ ❀ नमो॒ रथे᳚भ्यो॒ रथ॑पतिभ्यश्च वो॒ नमो॒ ❀ नमः॒ सेना᳚भ्यः सेना॒निभ्य॑श्च वो॒ नमो॒ ❀ नमः॑ क्ष॒त्तृभ्यः॑ संग्रही॒तृभ्य॑श्च वो॒ नमो॒ ❀ नम॒स्तक्ष॑भ्यो रथका॒रेभ्य॑श्च वो॒ नमो॒ ❀ नमः॒ कुला॑लेभ्यः क॒र्मारे᳚भ्यश्च वो॒ नमो॒ ❀ नमः॑ पु॒ञ्जिष्टे᳚भ्यो निषा॒देभ्य॑श्च वो॒ नमो॒ ❀ नम॑ इषु॒कृद्भ्यो॑ धन्व॒कृद्भ्य॑श्च वो॒ नमो॒ ❀ नमो॑ मृग॒युभ्यः॑ श्व॒निभ्य॑श्च वो॒ नमो॒ ❀ नमः॒ श्वभ्यः॒ श्वप॑तिभ्यश्च वो॒ नमः॑॥४॥
नमो॑ भ॒वाय॑ च रु॒द्राय॑ च॒ ❀ नमः॑ श॒र्वाय॑ च पशु॒पत॑ये च॒ ❀ नमो॒ नील॑ग्रीवाय च शिति॒कण्ठा॑य च॒ ❀ नमः॑ कप॒र्दिने॑ च॒ व्यु॑प्तकेशाय च॒ ❀ नमः॑ सहस्रा॒क्षाय॑ च श॒तध॑न्वने च॒ ❀ नमो॑ गिरि॒शाय॑ च शिपिवि॒ष्टाय॑ च॒ ❀ नमो॑ मी॒ढुष्ट॑माय॒ चेषु॑मते च॒ ❀ नमो᳚ ह्र॒स्वाय॑ च वाम॒नाय॑ च॒ ❀ नमो॑ बृह॒ते च॒ वर्षी॑यसे च॒ ❀ नमो॑ वृ॒द्धाय॑ च सं॒वृध्व॑ने च॒ ❀ नमो॒ अग्रि॑याय च प्रथ॒माय॑ च॒ ❀ नम॑ आ॒शवे॑ चाजि॒राय॑ च॒ ❀ नमः॒ शीघ्रि॑याय च॒ शीभ्या॑य च॒ ❀ नम॑ ऊ॒र्म्या॑य चावस्व॒न्या॑य च॒ ❀ नमः॑ स्त्रोत॒स्या॑य च॒ द्वीप्या॑य च॥५॥
नमो᳚ ज्ये॒ष्ठाय॑ च कनि॒ष्ठाय॑ च॒ ❀ नमः॑ पूर्व॒जाय॑ चापर॒जाय॑ च॒ ❀ नमो॑ मध्य॒माय॑ चापग॒ल्भाय॑ च॒ ❀ नमो॑ जघ॒न्या॑य च॒ बुध्नि॑याय च॒ ❀ नमः॑ सो॒भ्या॑य च प्रतिस॒र्या॑य च॒ ❀ नमो॒ याम्या॑य च॒ क्षेम्या॑य च॒ ❀ नम॑ उर्व॒र्या॑य च॒ खल्या॑य च॒ ❀ नमः॒ श्लोक्या॑य चाऽवसा॒न्या॑य च॒ ❀ नमो॒ वन्या॑य च॒ कक्ष्या॑य च॒ ❀ नमः॑ श्र॒वाय॑ च प्रतिश्र॒वाय॑ च॒ ❀ नम॑ आ॒शुषे॑णाय चा॒शुर॑थाय च॒ ❀ नमः॒ शूरा॑य चावभिन्द॒ते च॒ ❀ नमो॑ व॒र्मिणे॑ च वरू॒थिने॑ च॒ ❀ नमो॑ बि॒ल्मिने॑ च कव॒चिने॑ च॒ ❀ नमः॑ श्रु॒ताय॑ च श्रुतसे॒नाय॑ च॥६॥
नमो॑ दुन्दु॒भ्या॑य चाहन॒न्या॑य च॒ ❀ नमो॑ धृ॒ष्णवे॑ च प्रमृ॒शाय॑ च॒ ❀ नमो॑ दू॒ताय॑ च॒ प्रहि॑ताय च॒ ❀ नमो॑ निष॒ङ्गिणे॑ चेषुधि॒मते॑ च॒ ❀ नम॑स्ती॒क्ष्णेष॑वे चायु॒धिने॑ च॒ ❀ नमः॑ स्वायु॒धाय॑ च सु॒धन्व॑ने च॒ ❀ नमः॒ स्रुत्या॑य च॒ पथ्या॑य च॒ ❀ नमः॑ का॒ट्या॑य च नी॒प्या॑य च॒ ❀ नमः॒ सूद्या॑य च सर॒स्या॑य च॒ ❀ नमो॑ ना॒द्याय॑ च वैश॒न्ताय॑ च॒ ❀ नमः॒ कूप्या॑य चाव॒ट्या॑य च॒ ❀ नमो॒ वर्ष्या॑य चाव॒र्ष्याय॑ च॒ ❀ नमो॑ मे॒घ्या॑य च विद्यु॒त्या॑य च॒ ❀ नम॑ ई॒ध्रिया॑य चात॒प्या॑य च॒ ❀ नमो॒ वात्या॑य च॒ रेष्मि॑याय च॒ ❀ नमो॑ वास्त॒व्या॑य च वास्तु॒पाय॑ च॥७॥
नमः॒ सोमा॑य च रु॒द्राय॑ च॒ ❀ नम॑स्ता॒म्राय॑ चारु॒णाय॑ च॒ ❀ नमः॑ श॒ङ्गाय॑ च पशु॒पत॑ये च॒ ❀ नम॑ उ॒ग्राय॑ च भी॒माय॑ च॒ ❀ नमो॑ अग्रेव॒धाय॑ च दूरेव॒धाय॑ च॒ ❀ नमो॑ ह॒न्त्रे च॒ हनी॑यसे च॒ ❀ नमो॑ वृ॒क्षेभ्यो॒ हरि॑केशेभ्यो॒ ❀ नम॑स्ता॒राय॒ ❀ नमः॑ श॒म्भवे॑ च मयो॒भवे॑ च॒ ❀ नमः॑ शङ्क॒राय॑ च मयस्क॒राय॑ च॒ ❀ नमः॑ शि॒वाय॑ च शि॒वत॑राय च॒ ❀ नम॒स्तीर्थ्या॑य च॒ कूल्या॑य च॒ ❀ नमः॑ पा॒र्या॑य चावा॒र्या॑य च॒ ❀ नमः॑ प्र॒तर॑णाय चो॒त्तर॑णाय च॒ ❀ नम॑ आता॒र्या॑य चाला॒द्या॑य च॒ ❀ नमः॒ शष्प्या॑य च॒ फेन्या॑य च॒ ❀ नमः॑ सिक॒त्या॑य च प्रवा॒ह्या॑य च॥८॥
नम॑ इरि॒ण्या॑य च प्रप॒थ्या॑य च॒ ❀ नमः॑ किँ शि॒लाय॑ च॒ क्षय॑णाय च॒ ❀ नमः॑ कप॒र्दिने॑ च पुल॒स्तये॑ च॒ ❀ नमो॒ गोष्ठ्या॑य च॒ गृह्या॑य च॒ ❀ नम॒स्तल्प्या॑य च॒ गेह्या॑य च॒ ❀ नमः॑ का॒ट्या॑य च गह्वरे॒ष्ठाय॑ च॒ ❀ नमो᳚ ह्रद॒य्या॑य च निवे॒ष्प्या॑य च॒ ❀ नमः॑ पाँस॒व्या॑य च रज॒स्या॑य च॒ ❀ नमः॒ शुष्क्या॑य च हरि॒त्या॑य च॒ ❀ नमो॒ लोप्या॑य चोल॒प्या॑य च॒ ❀ नम॑ ऊ॒र्व्या॑य च सू॒र्म्या॑य च॒ ❀ नमः॑ प॒र्ण्या॑य च पर्णश॒द्या॑य च॒ ❀ नमो॑ऽपगु॒रमा॑णाय चाभिघ्न॒ते च॒ ❀ नम॑ आक्खिद॒ते च॑ प्रक्खिद॒ते च॒ ❀   नमो॑ वः किरि॒केभ्यो॑ दे॒वानाँ॒ हृद॑येभ्यो॒ नमो॑ विक्षीण॒केभ्यो॒ नमो॑ विचिन्व॒त्केभ्यो॒ नम॑ आनिर्ह॒तेभ्यो॒ नम॑ आमीव॒त्केभ्यः॑॥९॥
द्रापे॒ अन्ध॑सस्पते॒ दरि॑द्र॒न्नील॑लोहित। 
ए॒षां पुरु॑षाणामे॒षां प॑शू॒नां मा भेर्माऽरो॒मो ए॑षां॒ किञ्च॒नाम॑मत्॥ 
या ते॑ रुद्र शि॒वा त॒नूः शि॒वा वि॒श्वाह॑ भेषजी। 
शि॒वा रु॒द्रस्य॑ भेष॒जी तया॑ नो मृड जी॒वसे᳚॥ 
इ॒माँ रु॒द्राय॑ त॒वसे॑ कप॒र्दिने᳚ क्ष॒यद्वी॑राय॒ प्रभ॑रामहे म॒तिम्। 
यथा॑ नः॒ शमस॑द् द्वि॒पदे॒ चतु॑ष्पदे॒ विश्वं॑ पु॒ष्टं ग्रामे॑ अ॒स्मिन्नना॑तुरम्॥ 
मृ॒डा नो॑ रुद्रो॒त नो॒ मय॑स्कृधि क्ष॒यद्वी॑राय॒ नम॑सा विधेम ते। 
यच्छं च॒ योश्च॒ मनु॑राय॒जे पि॒ता तद॑श्याम॒ तव॑ रुद्र॒ प्रणी॑तौ॥ 
मा नो॑ म॒हान्त॑मु॒त मा नो॑ अर्भ॒कं मा न॒ उक्ष॑न्तमु॒त मा न॑ उक्षि॒तम्। 
मा नो॑वधीः पि॒तरं॒ मोत मा॒तरं॑ प्रि॒या मा न॑स्त॒नुवो॑ रुद्र रीरिषः॥ 
मान॑स्तो॒के तन॑ये॒ मा न॒ आयु॑षि॒ मा नो॒ गोषु॒ मा नो॒ अश्वे॑षु रीरिषः। 
वी॒रान्मा नो॑ रुद्र भामि॒तोव॑धीर्ह॒विष्म॑न्तो॒ नम॑सा विधेम ते॥ 
आ॒रात् ते॑ गो॒घ्न उ॒त पू॑रुष॒घ्ने क्ष॒यद्वी॑राय सु॒म्नम॒स्मे ते॑ अस्तु। 
रक्षा॑ च नो॒ अधि॑ च देव ब्रू॒ह्यधा॑ च नः॒ शर्म॑ यच्छ द्वि॒बर्हाः᳚॥ 
स्तु॒हि श्रु॒तं ग॑र्त॒सदं॒ युवा॑नं मृ॒गन्न भी॒ममु॑पह॒त्नुमु॒ग्रम्। 
मृ॒डा ज॑रि॒त्रे रु॑द्र॒ स्तवा॑नो अ॒न्यन्ते॑ अ॒स्मन्निव॑पन्तु॒ सेनाः᳚॥ 
परि॑णो रु॒द्रस्य॑ हे॒तिर्वृ॑णक्तु॒ परि॑ त्वे॒षस्य॑ दुर्म॒तिर॑घा॒योः। 
अव॑ स्थि॒रा म॒घव॑द्भ्यस्तनुष्व॒ मीढ्व॑स्तो॒काय॒ तन॑याय मृडय॥ 
मीढु॑ष्टम॒ शिव॑तम शि॒वो नः॑ सु॒मना॑ भव। 
प॒र॒मे वृ॒क्ष आयु॑धं नि॒धाय॒ कृत्तिं॒ वसा॑न॒ आच॑र॒ पिना॑क॒ बिभ्र॒दाग॑हि॥ 
विकि॑रिद॒ विलो॑हित॒ नम॑स्ते अस्तु भगवः। 
यास्ते॑ स॒हस्रँ॑ हे॒तयो॒ऽन्यम॒स्मन्निव॑पन्तु॒ ताः॥ 
स॒हस्रा॑णि सहस्र॒धा बा॑हु॒वोस्तव॑ हे॒तयः॑। 
तासा॒मीशा॑नो भगवः परा॒चीना॒ मुखा॑ कृधि॥१०॥
स॒हस्रा॑णि सहस्र॒शो ये रु॒द्रा अधि॒ भूम्या᳚म्। 
तेषाँ॑ सहस्रयोज॒नेऽव॒धन्वा॑नि तन्मसि॥ 
अ॒स्मिन् म॑ह॒त्य॑र्ण॒वे᳚ऽन्तरि॑क्षे भ॒वा अधि॑॥ 
नील॑ग्रीवाः शिति॒कण्ठाः᳚ श॒र्वा अ॒धः क्ष॑माच॒राः॥ 
नील॑ग्रीवाः शिति॒कण्ठा॒ दिवँ॑ रु॒द्रा उप॑श्रिताः॥ 
ये वृ॒क्षेषु॑ स॒स्पिञ्ज॑रा॒ नील॑ग्रीवा॒ विलो॑हिताः॥ 
ये भू॒ताना॒मधि॑पतयो विशि॒खासः॑ कप॒र्दिनः॑॥ 
ये अन्ने॑षु वि॒विध्य॑न्ति॒ पात्रे॑षु॒ पिब॑तो॒ जना॑न्॥ 
ये प॒थां प॑थि॒रक्ष॑य ऐलबृ॒दा य॒व्युधः॑॥ 
ये ती॒र्थानि॑ प्र॒चर॑न्ति सृ॒काव॑न्तो निष॒ङ्गिणः॑॥ 
 य ए॒ताव॑न्तश्च॒ भूयाँ॑सश्च॒ दिशो॑ रु॒द्रा वि॑तस्थि॒रे। 
तेषाँ॑ सहस्रयोज॒नेऽव॒धन्वा॑नि तन्मसि॥
नमो॑ रु॒द्रेभ्यो॒ ये पृ॑थि॒व्यां ये᳚ऽन्तरि॑क्षे॒ ये दि॒वि येषा॒मन्नं॒ वातो॑ व॒र्षमिष॑व॒स्तेभ्यो॒ दश॒ प्राची॒र्दश॑ दक्षि॒णा दश॑ प्र॒तीची॒र्दशोदी॑ची॒र्दशो॒र्ध्वास्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥११॥
सानुषङ्गः
नमो॑ रु॒द्रेभ्यो॒ ये पृ॑थि॒व्यां येषा॒मन्न॒मिष॑व॒स्तेभ्यो॒ दश॒ प्राची॒र्दश॑ दक्षि॒णा दश॑ प्र॒तीची॒र्दशोदी॑ची॒र्दशो॒र्ध्वास्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
नमो॑ रु॒द्रेभ्यो॒ ये᳚ऽन्तरि॑क्षे॒ येषां॒ वात॒ इष॑व॒स्तेभ्यो॒ दश॒ प्राची॒र्दश॑ दक्षि॒णा दश॑ प्र॒तीची॒र्दशोदी॑ची॒र्दशो॒र्ध्वास्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥ 

नमो॑ रु॒द्रेभ्यो॒ ये दि॒वि येषां᳚ व॒र्षमिष॑व॒स्तेभ्यो॒ दश॒ प्राची॒र्दश॑ दक्षि॒णा दश॑ प्र॒तीची॒र्दशोदी॑ची॒र्दशो॒र्ध्वास्तेभ्यो॒ नम॒स्ते नो॑ मृडयन्तु॒ ते यं द्वि॒ष्मो यश्च॑ नो॒ द्वेष्टि॒ तं वो॒ जम्भे॑ दधामि॥
रुद्रप्रार्थनमन्त्राः
सर्वो॒ वै रु॒द्रस्तस्मै॑ रु॒द्राय॒ नमो॑ अस्तु। 
पुरु॑षो॒ वै रु॒द्रः सन्म॒हो नमो॒ नमः॑। 
विश्वं॑ भू॒तं भुव॑नं चि॒त्रं ब॑हु॒धा जा॒तं जाय॑मानं च॒ यत्। 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॥ 
कद्रु॒द्राय॒ प्रचे॑तसे मी॒ढुष्ट॑माय॒ तव्य॑से। 
वो॒चेम॒शन्त॑मँ हृ॒दे॥ 
सर्वो॒ ह्ये॑ष रु॒द्रस्तस्मै॑ रु॒द्राय॒ नमो॑ अस्तु॥ 

त्र्य॑म्बकं यजामहे सुग॒न्धिं पु॑ष्टि॒वर्धनम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 

ए॒ष ते॑ रुद्र भा॒गस्तं जु॑षस्व॒ तेना॑व॒सेन॑ प॒रोमूज॑व॒तोऽती॒ह्यव॑ततधन्वा॒ पिना॑कहस्तः॒ कृत्ति॑वासाः॥ 
ऋ॒तँ स॒त्यं प॑रं ब्र॒ह्म॒ पु॒रुषं॑ कृष्ण॒पिङ्ग॑लम्। 
ऊ॒र्ध्वरे॑तं वि॑रूपा॒क्षं॒ वि॒श्वरू॑पाय॒ वै नमो॒ नमः॑॥ 
नमो हिरण्यबाहवे हिरण्यवर्णाय हिरण्यरूपाय हिरन्यपतयेऽम्बिकापतय उमापतये पशुपतये॑ नमो॒ नमः।
स॒द्योजा॒तं प्र॑प्रद्या॒मि॒ स॒द्योजा॒ताय॒ वै नमो॒ नमः॑। 
भ॒वे भ॑वे॒ नाति॑भवे भवस्व॒ माम्। 
भ॒वोद्भ॑वाय॒ नमः॑। 
वा॒म॒दे॒वाय॒ नमो᳚ ज्ये॒ष्ठाय॒ नमः॑ श्रे॒ष्ठाय॒ नमो॑ रु॒द्राय॒ नमः॒ काला॑य॒ नमः॒ कल॑विकरणाय॒ नमो॒ बल॑विकरणाय॒ नमो॒ बला॑य॒ नमो॒ बल॑प्रमथनाय॒ नमः॒ सर्व॑भूतदमनाय॒ नमो॑ म॒नोन्म॑नाय॒ नमः॥ 
अ॒घोरे᳚भ्योऽथ॒ घोरे᳚भ्यो॒ घोर॒ घोर॑तरेभ्यः। 
सर्वे᳚भ्यः सर्व॒ शर्वे᳚भ्यो॒ नम॑स्ते अस्तु रु॒द्ररू॑पेभ्यः॥ 
तत्पुरु॑षाय वि॒द्महे॑ महादे॒वाय॑ धीमहि। 
तन्नो॑ रुद्रः प्रचो॒दया᳚त्॥ 
ईशानः सर्व॑विद्या॒ना॒मीश्वरः सर्व॑भूता॒ना॒ ब्रह्माधि॑पति॒र्ब्रह्म॒णोऽधि॑पति॒र्ब्रह्मा॑ शि॒वो मे॑ अस्तु सदाशि॒वोम्।
यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अस्तु॥ 
यस्मा॒त् परं॒ नाप॑र॒मस्ति॒ किञ्चि॒द् यस्मा॒न्नाणि॑ यो॒ न ज्यायो᳚ऽस्ति॒ कश्चि॑त्। 
वृ॒क्ष इ॑व स्तब्धो दि॒वि ति॑ष्ठ॒त्येक॒स्तेने॒दं पू॒र्णं पुरु॑षेण॒ सर्व᳚म्॥ 
तमु॑ष्टुहि॒ यः स्वि॒षुः सु॒धन्वा॒ यो विश्व॑स्य॒ क्षय॑ति भेष॒जस्य॑। 
यक्ष्वा᳚म॒हे सौ᳚मन॒साय॑ रु॒द्रं नमो᳚भिर्दे॒वमसु॑रं दुवस्य॥ 
अ॒यं मे॒ हस्तो॒ भग॑वान॒यं मे॒ भग॑वत्तरः। 
अ॒यं मे᳚ वि॒श्वभे᳚षजो॒ऽयँ शि॒वाभि॑मर्शनः॥ 
ये ते॑ स॒हस्र॑म॒युत॒ पाशा॒ मृत्यो॒ मर्त्या॑य॒ हन्त॑वे। 
तान् य॒ज्ञस्य॑ मा॒यया॒ सर्वा॒नव॑ यजामहे। 
मृ॒त्यवे॒ स्वाहा॑ मृ॒त्यवे॒ स्वाहा᳚॥ 
ॐ नमो भगवते रुद्राय विष्णवे मृत्यु॑र्मे पा॒हि। 
प्राणानां ग्रन्थिरसि रुद्रो मा॑ विशा॒न्तकः। 
तेनान्नेना᳚प्याय॒स्व। 
स॒दा॒शि॒वोम्॥
चमकम्
तै॰सं॰ ४.७
अग्ना॑विष्णू स॒जोष॑से॒मा व॑र्धन्तु वा॒ङ्गिरः॑। 
द्यु॒म्नैर्वाजे॑भि॒राग॑तम्॥
वाज॑श्च मे प्रस॒वश्च॑ मे॒ प्रय॑तिश्च मे॒ प्रसि॑तिश्च मे धी॒तिश्च॑ मे॒ क्रतु॑श्च मे॒ स्वर॑श्च मे॒ श्लोक॑श्च मे श्रा॒वश्च॑ मे॒ श्रुति॑श्च मे॒ ज्योति॑श्च मे॒ सुव॑श्च मे प्रा॒णश्च॑ मेऽपा॒नश्च॑ मे व्या॒नश्च॒ मेऽसु॑श्च मे चि॒त्तं च॑ म॒ आधी॑तं च मे॒ वाक् च॑ मे॒ मन॑श्च मे॒ चक्षु॑श्च मे॒ श्रोत्रं॑ च मे॒ दक्ष॑श्च मे॒ बलं॑ च म॒ ओज॑श्च मे॒ सह॑श्च म॒ आयु॑श्च मे ज॒रा च॑ म आ॒त्मा च॑ मे त॒नूश्च॑ मे॒ शर्म॑ च मे॒ वर्म॑ च मे॒ऽङ्गा॑नि च मे॒ऽस्थानि॑ च मे॒ परूँ॑षि च मे॒ शरी॑राणि च मे॥१॥
ज्यैष्ठ्यं॑ च म॒ आधि॑पत्यं च मे म॒न्युश्च॑ मे॒ भाम॑श्च॒ मेऽम॑श्च॒ मेऽम्भ॑श्च मे जे॒मा च॑ मे महि॒मा च॑ मे वरि॒मा च॑ मे प्रथि॒मा च॑ मे व॒र्ष्मा च॑ मे द्राघु॒या च॑ मे वृ॒द्धं च॑ मे॒ वृद्धि॑श्च मे स॒त्यं च॑ मे श्र॒द्धा च॑ मे॒ जग॑च्च मे॒ धनं॑ च मे॒ वश॑श्च मे॒ त्विषि॑श्च मे क्री॒डा च॑ मे॒ मोद॑श्च मे जा॒तं च॑ मे जनि॒ष्यमा॑णं च मे सू॒क्तं च॑ मे सुकृ॒तं च॑ मे वि॒त्तं च॑ मे॒ वेदं॑ च मे भू॒तं च॑ मे भवि॒ष्यच्च॑ मे सु॒गं च॑ मे सु॒पथं॑ च म ऋ॒द्धं च॑ म॒ ऋद्धि॑श्च मे कॢ॒प्तं च॑ मे॒ कॢप्ति॑श्च मे म॒तिश्च॑ मे सुम॒तिश्च॑ मे॥२॥
शं च॑ मे॒ मय॑श्च मे प्रि॒यं च॑ मेऽनुका॒मश्च॑ मे॒ काम॑श्च मे सौमन॒सश्च॑ मे भ॒द्रं च॑ मे॒ श्रेय॑श्च मे॒ वस्य॑श्च मे॒ यश॑श्च मे॒ भग॑श्च मे॒ द्रवि॑णं च मे य॒न्ता च॑ मे ध॒र्ता च॑ मे॒ क्षेम॑श्च मे॒ धृति॑श्च मे॒ विश्वं॑ च मे॒ मह॑श्च मे सं॒विच्च॑ मे॒ ज्ञात्रं॑ च मे॒ सूश्च॑ मे प्र॒सूश्च॑ मे॒ सीरं॑ च मे ल॒यश्च॑ म ऋ॒तं च॑ मे॒ऽमृतं॑ च मेऽय॒क्ष्मं च॒ मेऽना॑मयच्च मे जी॒वातु॑श्च मे दीर्घायु॒त्त्वं च॑ मेऽनमि॒त्रं च॒ मेऽभ॑यं च मे सु॒गं च॑ मे॒ शय॑नं च मे सू॒षा च॑ मे सु॒दिनं॑ च मे॥३॥
ऊर्क्च॑ मे सू॒नृता॑ च मे॒ पय॑श्च मे॒ रस॑श्च मे घृ॒तं च॑ मे॒ मधु॑ च मे॒ सग्धि॑श्च मे॒ सपी॑तिश्च मे कृ॒षिश्च॑ मे॒ वृष्टि॑श्च मे॒ जैत्रं॑ च म॒ औद्भि॑द्यं च मे र॒यिश्च॑ मे॒ राय॑श्च मे पु॒ष्टं च॑ मे॒ पुष्टि॑श्च मे वि॒भु च॑ मे प्र॒भु च॑ मे ब॒हु च॑ मे॒ भूय॑श्च मे पू॒र्णं च॑ मे पू॒र्णत॑रं च॒ मेऽक्षि॑तिश्च मे॒ कूय॑वाश्च॒ मेऽन्नं॑ च॒ मेऽक्षु॑च्च मे व्री॒हिय॑श्च मे॒ यवा᳚श्च मे॒ माषा᳚श्च मे॒ तिला᳚श्च मे मु॒द्गाश्च॑ मे ख॒ल्वा᳚श्च मे गो॒धूमा᳚श्च मे म॒सुरा᳚श्च मे प्रि॒यङ्ग॑वश्च॒ मेऽण॑वश्च मे श्या॒मका᳚श्च मे नी॒वारा᳚श्च मे॥४॥
अश्मा॑ च मे॒ मृत्ति॑का च मे गि॒रय॑श्च मे॒ पर्व॑ताश्च मे॒ सिक॑ताश्च मे॒ वन॒स्पत॑यश्च मे॒ हिर॑ण्यं च॒ मेऽय॑श्च मे॒ सीसं॑ च मे॒ त्रपु॑श्च मे श्या॒मं च॑ मे लो॒हं च॑ मे॒ऽग्निश्च॑ म॒ आप॑श्च मे वी॒रुध॑श्च म॒ ओष॑धयश्च मे कृष्टप॒च्यं च॑ मेऽकृष्टप॒च्यं च॑ मे ग्रा॒म्याश्च॑ मे प॒शव॑ आर॒ण्याश्च॑ य॒ज्ञेन॑ कल्पन्तां वि॒त्तं च॑ मे॒ वित्ति॑श्च मे भू॒तं च॑ मे॒ भूति॑श्च मे॒ वसु॑ च मे वस॒तिश्च॑ मे॒ कर्म॑ च मे॒ शक्ति॑श्च॒ मेऽर्थ॑श्च म॒ एम॑श्च म॒ इति॑श्च मे॒ गति॑श्च मे॥५॥
अ॒ग्निश्च॑ म॒ इन्द्र॑श्च मे॒ सोम॑श्च म॒ इन्द्र॑श्च मे सवि॒ता च॑ म॒ इन्द्र॑श्च मे॒ सर॑स्वती च म॒ इन्द्र॑श्च मे पू॒षा च॑ म॒ इन्द्र॑श्च मे॒ बृह॒स्पति॑श्च म॒ इन्द्र॑श्च मे मि॒त्रश्च॑ म॒ इन्द्र॑श्च मे॒ वरु॑णश्च म॒ इन्द्र॑श्च मे॒ त्वष्टा॑ च म॒ इन्द्र॑श्च मे धा॒ता च॑ म॒ इन्द्र॑श्च मे॒ विष्णु॑श्च म॒ इन्द्र॑श्च मे॒ऽश्विनौ॑ च म॒ इन्द्र॑श्च मे म॒रुत॑श्च म॒ इन्द्र॑श्च मे॒ विश्वे॑ च मे दे॒वा इन्द्र॑श्च मे पृथि॒वी च॑ म॒ इन्द्र॑श्च मे॒ऽन्तरि॑क्षं च म॒ इन्द्र॑श्च मे॒ द्यौश्च॑ म॒ इन्द्र॑श्च मे॒ दिश॑श्च म॒ इन्द्र॑श्च मे मू॒र्धा च॑ म॒ इन्द्र॑श्च मे प्र॒जाप॑तिश्च म॒ इन्द्र॑श्च मे॥६॥
अँ॒शुश्च॑ मे र॒श्मिश्च॒ मेऽदा᳚भ्यश्च॒ मेऽधि॑पतिश्च म उपाँ॒शुश्च॑ मेऽन्तर्या॒मश्च॑ म ऐन्द्रवाय॒वश्च॑ मे मैत्रावरु॒णश्च॑ म आश्वि॒नश्च॑ मे प्रतिप्र॒स्थान॑श्च मे शु॒क्रश्च॑ मे म॒न्थी च॑ म आग्रय॒णश्च॑ मे वैश्वदे॒वश्च॑ मे ध्रु॒वश्च॑ मे वैश्वान॒रश्च॑ म ऋतुग्र॒हाश्च॑ मेऽतिग्रा॒ह्या᳚श्च म ऐन्द्रा॒ग्नश्च॑ मे वैश्वदे॒वश्च॑ मे मरुत्त्व॒तीया᳚श्च मे माहे॒न्द्रश्च॑ म आदि॒त्यश्च॑ मे सावि॒त्रश्च॑ मे सारस्व॒तश्च॑ मे पौ॒ष्णश्च॑ मे पात्नीव॒तश्च॑ मे हारियोज॒नश्च॑ मे॥७॥
इ॒ध्मश्च॑ मे ब॒र्हिश्च॑ मे॒ वेदि॑श्च मे॒ धिष्णि॑याश्च मे॒ स्रुच॑श्च मे चम॒साश्च॑ मे॒ ग्रावा॑णश्च मे॒ स्वर॑वश्च म उपर॒वाश्च॑ मेऽधि॒षव॑णे च मे द्रोणकल॒शश्च॑ मे वाय॒व्या॑नि च मे पूत॒भृच्च॑ म आधव॒नीय॑श्च म॒ आग्नी᳚ध्रं च मे हवि॒र्द्धानं॑ च मे गृ॒हाश्च॑ मे॒ सद॑श्च मे पुरो॒डाशा᳚श्च मे पच॒ताश्च॑ मेऽवभृ॒थश्च॑ मे स्वगाका॒रश्च॑ मे॥८॥
अ॒ग्निश्च॑ मे घ॒र्मश्च॑ मे॒ऽर्कश्च॑ मे॒ सूर्य॑श्च मे प्रा॒णश्च॑ मेऽश्वमे॒धश्च॑ मे पृथि॒वी च॒ मेऽदि॑तिश्च मे॒ दिति॑श्च मे॒ द्यौश्च॑ मे॒ शक्व॑रीर॒ङ्गुल॑यो॒ दिश॑श्च मे य॒ज्ञेन॑ कल्पन्ता॒मृक् च॑ मे॒ साम॑ च मे॒ स्तोम॑श्च मे॒ यजु॑श्च मे दी॒क्षा च॑ मे॒ तप॑श्च म ऋ॒तुश्च॑ मे व्र॒तं च॑ मेऽहोरा॒त्रयो᳚र्वृ॒ष्ट्या बृ॑हद्रथन्त॒रे च॑ मे य॒ज्ञेन॑ कल्पेताम्॥९॥
गर्भा᳚श्च मे व॒त्साश्च॑ मे॒ त्र्यवि॑श्च मे त्र्य॒वी च॑ मे दित्य॒वाट् च॑ मे दित्यौ॒ही च॑ मे॒ पञ्चा॑विश्च मे पञ्चा॒वी च॑ मे त्रिव॒त्सश्च॑ मे त्रिव॒त्सा च॑ मे तुर्य॒वाट् च॑ मे तुर्यौ॒ही च॑ मे पष्ठ॒वाच्च॑ मे पष्ठौ॒ही च॑ म उ॒क्षा च॑ मे व॒शा च॑ म ऋष॒भश्च॑ मे वे॒हच्च॑ मेऽन॒ड्वां च॑ मे धे॒नुश्च॑ म॒ आयु॑र्य॒ज्ञेन॑ कल्पतां प्रा॒णो य॒ज्ञेन॑ कल्पतामपा॒नो य॒ज्ञेन॑ कल्पतां व्या॒नो य॒ज्ञेन॑ कल्पतां॒ चक्षु॑र्य॒ज्ञेन॑ कल्पता॒ꣴ श्रोत्रं॑ य॒ज्ञेन॑ कल्पता॒ मनो॑ य॒ज्ञेन॑ कल्पतां॒ वाग् य॒ज्ञेन॑ कल्पतामा॒त्मा य॒ज्ञेन॑ कल्पतां य॒ज्ञो य॒ज्ञेन॑ कल्पताम्॥१०॥
एका॑ च मे ति॒स्रश्च॑ मे॒ पञ्च॑ च मे स॒प्त च॑ मे॒ नव॑ च म॒ एका॑दश च मे॒ त्रयो॑दश च मे॒ पञ्च॑दश च मे स॒प्तद॑श च मे॒ नव॑दश च म॒ एक॑विँशतिश्च मे॒ त्रयो॑विँशतिश्च मे॒ पञ्च॑विँशतिश्च मे स॒प्तविँ॑ शतिश्च मे॒ नव॑विँशतिश्च म॒ एक॑त्रिँशच्च मे॒ त्रय॑स्त्रिँशच्च मे॒ चत॑स्रश्च मे॒ऽष्टौ च॑ मे॒ द्वाद॑श च मे॒ षोड॑श च मे विँश॒तिश्च॑ मे॒ चतु॑र्विँशतिश्च मे॒ऽष्टाविँ॑शतिश्च मे॒ द्वात्रिँ॑शच्च मे॒ षट्त्रिँ॑शच्च मे चत्वारिँ॒शच्च॑ मे॒ चतु॑श्चत्वारिँशच्च मे॒ऽष्टाच॑त्वारिँशच्च मे॒ वाज॑श्च प्रस॒वश्चा॑पि॒जश्च॒ क्रतु॑श्च॒ सुव॑श्च मू॒र्धा च॒ व्यश्नि॑यश्चान्त्याय॒नश्चान्त्य॑श्च भौव॒नश्च॒ भुव॑न॒श्चाधि॑पतिश्च॥
इडा॑ देव॒हूर्मनु॑र्यज्ञ॒नीर्बृह॒स्पति॑रुक्थाम॒दानि॑ शँ सिष॒द् विश्वे॑दे॒वाः सू᳚क्त॒वाचः॒ पृथि॑वीमात॒र्मा मा॑ हिँसी॒र्मधु॑ मनिष्ये॒ मधु॑ जनिष्ये॒ मधु॑ वक्ष्यामि॒ मधु॑ वदिष्यामि॒ मधु॑मतीं दे॒वेभ्यो॒ वाच॑मुद्यासँ शुश्रू॒षेण्यां᳚ मनु॒ष्ये᳚भ्य॒स्तं मा॑ दे॒वा अ॑वन्तु शो॒भायै॑ पि॒तरोऽनु॑मदन्तु॥ 
ॐ शान्तिः॒ शान्तिः॒ शान्तिः॑॥
रुद्रत्रिशतिः
नमो॒ हिर॑ण्यबाहवे॒ नमः॑। 
से॒ना॒न्ये॑ नमः॑। 
दि॒शां च॒ पत॑ये॒ नमः॑। 
नमो॑ वृ॒क्षेभ्यो॒ नमः॑। 
हरि॑केशेभ्यो॒ नमः॑। 
प॒शू॒नां पत॑ये॒ नमः॑। 
नमः॑ स॒स्पिञ्ज॑राय॒ नमः॑। 
त्विषी॑मते॒ नमः॑। 
प॒थी॒नां पत॑ये॒ नमः॑। 
नमो॑ बभ्लु॒शाय॒ नमः॑। 
वि॒व्या॒धिने॒ नमः॑। 
अन्ना॑नां॒ पत॑ये॒ नमः॑। 
नमो॒ हरि॑केशाय॒ नमः॑। 
उ॒प॒वी॒तिने॒ नमः॑। 
पु॒ष्टानां॒ पत॑ये॒ नमः॑। 
नमो॑ भ॒वस्य॑ हे॒त्यै नमः॑। 
जग॑तां॒ पत॑ये॒ नमः॑। 
नमो॑ रु॒द्राय॒ नमः॑। 
आ॒त॒ता॒विने॒ नमः॑। 
क्षेत्रा॑णां॒ पत॑ये॒ नमः॑। 
नमः॑ सू॒ताय॒ नमः॑। 
अह॑न्त्याय॒ नमः॑। 
वना॑नां॒ पत॑ये॒ नमः॑। 
नमो॒ रोहि॑ताय॒ नमः॑। 
स्थ॒पत॑ये॒ नमः॑। 
वृ॒क्षाणां॒ पत॑ये॒ नमः॑। 
नमो॑ म॒न्त्रिणे॒ नमः॑। 
वा॒णि॒जाय॒ नमः॑। 
कक्षा॑णां॒ पत॑ये नमः॑। 
नमो॑ भुव॒न्तये॒ नमः॑। 
वा॒रि॒व॒स्कृ॒ताय॒ नमः॑। 
ओष॑धीनां॒ पत॑ये॒ नमः॑। 
नम॑ उ॒च्चैर्घो॑षाय॒ नमः॑। 
आ॒क्र॒न्दय॑ते॒ नमः॑। 
प॒त्ती॒नां पत॑ये॒ नमः॑। 
नमः॑ कृत्स्नवी॒ताय॒ नमः॑। 
धाव॑ते॒ नमः॑। 
सत्त्व॑नां॒ पत॑ये॒ नमः॑॥३८॥
नमः॒ सह॑मानाय॒ नमः॑। 
नि॒व्या॒धिने॒ नमः॑। 
आ॒व्या॒धिनी॑नां॒ पत॑ये॒ नमः॑। 
नमः॑ ककु॒भाय॒ नमः॑। 
नि॒ष॒ङ्गिणे॒ नमः॑। 
स्ते॒नानां॒ पत॑ये॒ नमः॑। 
नमो॑ निष॒ङ्गिणे॒ नमः॑। 
इ॒षु॒धि॒मते॒ नमः॑। 
तस्क॑राणां॒ पत॑ये॒ नमः॑। 
नमो॒ वञ्च॑ते॒ नमः॑। 
प॒रि॒वञ्च॑ते॒ नमः॑। 
स्ता॒यू॒नां पत॑ये॒ नमः॑। 
नमो॑ निचे॒रवे॒ नमः॑। 
प॒रि॒च॒राय॒ नमः॑। 
अर॑ण्यानां॒ पत॑ये॒ नमः॑। 
नमः॑ सृका॒विभ्यो॒ नमः॑। 
जिघाँ॑ सद्भ्यो॒ नमः॑। 
मु॒ष्ण॒तां पत॑ये॒ नमः॑। 
नमो॑ऽसि॒मद्भ्यो॒ नमः॑। 
नक्तं॒चर॑द्भ्यो॒ नमः॑। 
प्र॒कृ॒न्तानां॒ पत॑ये॒ नमः॑। 
नम॑ उष्णी॒षिने॒ नमः॑। 
गि॒रि॒च॒राय॒ नमः॑। 
कु॒लु॒ञ्चानां॒ पत॑ये॒ नमः॑। 
नम॒ इषु॑मद्भ्यो॒ नमः॑। 
ध॒न्वा॒विभ्य॑श्च॒ नमः॑। 
वो॒ नमः॑। 
नम॑ आतन्वा॒नेभ्यो॒ नमः॑। 
प्र॒ति॒दधा॑नेभ्यश्च॒ नमः॑। 
वो॒ नमः॑। 
नम॑ आ॒यच्छ॑द्भ्यो॒ नमः॑। 
वि॒सृ॒जद्भ्य॑श्च॒ नमः॑। 
वो॒ नमः॑। 
नमोऽस्य॑द्भ्यो॒ नमः॑। 
विध्य॑द्भ्यश्च॒ नमः॑। 
वो॒ नमः॑। 
नम॒ आसी॑नेभ्यो॒ नमः॑। 
शया॑नेभ्यश्च॒ नमः॑। 
वो॒ नमः॑। 
नमः॑ स्व॒पद्भ्यो॒ नमः॑। 
जाग्र॑द्भ्यश्च॒ नमः॑। 
वो॒ नमः॑। 
नम॒स्तिष्ठ॑द्भ्यो॒ नमः॑। 
धाव॑द्भ्यश्च॒ नमः॑। 
वो॒ नमः॑। 
नमः॑ स॒भाभ्यो॒ नमः॑। 
स॒भाप॑तिभ्यश्च॒ नमः॑। 
वो॒ नमः॑। 
नमो॒ अश्वे᳚भ्यो॒ नमः॑। 
अश्व॑पतिभ्यश्च॒ नमः॑। 
वो॒ नमः॑॥८९॥ 

नम॑ आव्या॒धिनी᳚भ्यो॒ नमः॑। 
वि॒विध्य॑न्तीभ्यश्च॒ नमः॑। 
वो॒ नमः॑। 
नम॒ उग॑णाभ्यो॒ नमः॑। 
तृँ॒ह॒तीभ्य॑श्च॒ नमः॑। 
वो॒ नमः॑। 
नमो॑ गृ॒त्सेभ्यो॒ नमः॑। 
गृ॒त्सप॑तिभ्यश्च॒ नमः॑। 
वो॒ नमः॑। 
नमो॒ व्राते᳚भ्यो॒ नमः॑। 
व्रात॑पतिभ्यश्च॒ नमः॑। 
वो॒ नमः॑। 
नमो॑ ग॒णेभ्यो॒ नमः॑। 
ग॒णप॑तिभ्यश्च॒ नमः॑। 
वो॒ नमः॑। 
नमो॒ विरू॑पेभ्यो॒ नमः॑। 
वि॒श्वरु॑पेभ्यश्च॒ नमः॑। 
वो॒ नमः॑। 
नमो॑ म॒हद्भ्यो॒ नमः॑। 
क्षु॒ल्ल॒केभ्य॑श्च॒ नमः॑। 
वो॒ नमः॑। 
नमो॑ र॒थिभ्यो॒ नमः॑। 
अ॒र॒थेभ्य॑श्च॒ नमः॑। 
वो॒ नमः॑। 
नमो॒ रथे᳚भ्यो॒ नमः॑। 
रथ॑पतिभ्यश्च॒ नमः॑। 
वो॒ नमः॑। 
नमः॒ सेना᳚भ्यो॒ नमः॑। 
से॒ना॒निभ्य॑श्च॒ नमः॑। 
वो॒ नमः॑। 
नमः॑ क्ष॒त्तृभ्यो॒ नमः॑। 
स॒ङ्ग्र॒ही॒तृभ्य॑श्च॒ नमः॑। 
वो॒ नमः॑। 
नम॒स्तख्ष॑भ्यो॒ नमः॑। 
र॒थ॒का॒रेभ्य॑श्च॒ नमः॑। 
वो॒ नमः॑। 
नमः॒ कुला॑लेभ्यो॒ नमः॑। 
क॒र्मारे᳚भ्यश्च॒ नमः॑। 
वो॒ नमः॑। 
नमः॑ पु॒ञ्जिष्टे᳚भ्यो॒ नमः॑। 
नि॒षा॒देभ्य॑श्च॒ नमः॑। 
वो॒ नमः॑। 
नम॑ इषु॒कृद्भ्यो॒ नमः॑। 
ध॒न्व॒कृद्भ्य॑श्च॒ नमः॑। 
वो॒ नमः॑। 
नमो॑ मृग॒युभ्यो॒ नमः॑। 
श्व॒निभ्य॑श्च॒ नमः॑। 
वो॒ नमः॑। 
नमः॒ श्वभ्यो॒ नमः॑। 
श्वप॑तिभ्यश्च॒ नमः॑। 
वो॒ नमः॑॥१४०॥ 

नमो॑ भ॒वाय॑ च॒ नमः॑। 
रु॒द्राय॑ च॒ नमः॑। 
नमः॑ श॒र्वाय॑ च॒ नमः॑। 
प॒शु॒पत॑ये च॒ नमः॑। 
नमो॒ नील॑ग्रीवाय च॒ नमः॑। 
शि॒ति॒कण्ठा॑य च॒ नमः॑। 
नमः॑ कप॒र्दिने॑ च॒ नमः॑। 
व्यु॑प्तकेशाय च॒ नमः॑। 
नमः॑ सहस्रा॒क्षाय॑ च॒ नमः॑। 
श॒तध॑न्वने च॒ नमः॑। 
नमो॑ गिरि॒शाय॑ च॒ नमः॑। 
शि॒पि॒वि॒ष्टाय॑ च॒ नमः॑। 
नमो॑ मी॒ढुष्ट॑माय च॒ नमः॑। 
इषु॑मते च॒ नमः॑। 
नमो᳚ ह्र॒स्वाय॑ च॒ नमः॑। 
वा॒म॒नाय॑ च॒ नमः॑। 
नमो॑ बृह॒ते च॒ नमः॑। 
वर्षी॑यसे च॒ नमः॑। 
नमो॑ वृ॒द्धाय॑ च॒ नमः॑। 
सं॒वृध्व॑ने च॒ नमः॑। 
नमो॒ अग्रि॑याय च॒ नमः॑। 
प्र॒थ॒माय॑ च॒ नमः॑। 
नम॑ आ॒शवे॑ च॒ नमः॑। 
अ॒जि॒राय॑ च॒ नमः॑। 
नमः॒ शीघ्रि॑याय च॒ नमः॑। 
शीभ्या॑य च॒ नमः॑। 
नम॑ ऊ॒र्म्या॑य च॒ नमः॑। 
अ॒व॒स्व॒न्या॑य च॒ नमः॑। 
नमः॑ स्त्रोत॒स्या॑य च॒ नमः॑। 
द्वीप्या॑य च॒ नमः॑॥१७०॥
नमो᳚ ज्ये॒ष्ठाय॑ च॒ नमः॑। 
क॒नि॒ष्ठाय॑ च॒ नमः॑। 
नमः॑ पूर्व॒जाय॑ च॒ नमः॑। 
अ॒प॒र॒जाय॑ च॒ नमः॑। 
नमो॑ मद्ध्य॒माय॑ च॒ नमः॑। 
अ॒प॒ग॒ल्भाय॑ च॒ नमः॑। 
नमो॑ जघ॒न्या॑य च॒ नमः॑। 
बुध्नि॑याय च॒ नमः॑। 
नमः॑ सो॒भ्या॑य च॒ नमः॑। 
प्र॒ति॒स॒र्या॑य च॒ नमः॑। 
नमो॒ याम्या॑य च॒ नमः॑। 
क्षेम्या॑य च॒ नमः॑। 
नम॑ उर्व॒र्या॑य च॒ नमः॑। 
खल्या॑य च॒ नमः॑। 
नमः॒ श्लोक्या॑य च॒ नमः॑। 
अ॒व॒सा॒न्या॑य च॒ नमः॑। 
नमो॒ वन्या॑य च॒ नमः॑। 
कक्ष्या॑य च॒ नमः॑। 
नमः॑ श्र॒वाय॑ च॒ नमः॑। 
प्र॒ति॒श्र॒वाय॑ च॒ नमः॑। 
नम॑ आ॒शुषे॑णाय च॒ नमः॑। 
आ॒शुर॑थाय च॒ नमः॑। 
नमः॒ शूरा॑य च॒ नमः॑। 
अ॒व॒भि॒न्द॒ते च॒ नमः॑। 
नमो॑ व॒र्मिणे॑ च॒ नमः॑। 
व॒रू॒थिने॑ च॒ नमः॑। 
नमो॑ बि॒ल्मिने॑ च॒ नमः॑। 
क॒व॒चिने॑ च॒ नमः॑। 
नमः॑ श्रु॒ताय॑ च॒ नमः॑। 
श्रु॒त॒से॒नाय॑ च॒ नमः॑॥२००॥
नमो॑ दुन्दु॒भ्या॑य च॒ नमः॑। 
आ॒ह॒न॒न्या॑य च॒ नमः॑। 
नमो॑ धृ॒ष्णवे॑ च॒ नमः॑। 
प्र॒मृ॒शाय॑ च॒ नमः॑। 
नमो॑ दू॒ताय॑ च॒ नमः॑। 
प्रहि॑ताय च॒ नमः॑। 
नमो॑ निष॒ङ्गिणे॑ च॒ नमः॑। 
इ॒षु॒धि॒मते॑ च॒ नमः॑। 
नम॑स्ती॒क्ष्णेष॑वे च॒ नमः॑। 
आ॒यु॒धिने॑ च॒ नमः॑। 
नमः॑ स्वायु॒धाय॑ च॒ नमः॑। 
सु॒धन्व॑ने च॒ नमः॑। 
नमः॒ स्रुत्या॑य च॒ नमः॑। 
पथ्या॑य च॒ नमः॑। 
नमः॑ का॒ट्या॑य च॒ नमः॑। 
नी॒प्या॑य च॒ नमः॑। 
नमः॒ सूद्या॑य च॒ नमः॑। 
स॒र॒स्या॑य च॒ नमः॑। 
नमो॑ ना॒द्याय॑ च॒ नमः॑। 
वै॒श॒न्ताय॑ च॒ नमः॑। 
नमः॒ कूप्या॑य च॒ नमः॑। 
अ॒व॒ट्या॑य च॒ नमः॑। 
नमो॒ वर्ष्या॑य च॒ नमः॑। 
अ॒व॒र्ष्याय॑ च॒ नमः॑। 
नमो॑ मे॒घ्या॑य च॒ नमः॑। 
वि॒द्यु॒त्या॑य च॒ नमः॑। 
नम॑ ई॒ध्रिया॑य च॒ नमः॑। 
आ॒त॒प्या॑य च॒ नमः॑। 
नमो॒ वात्या॑य च॒ नमः॑। 
रेष्मि॑याय च॒ नमः॑। 
नमो॑ वास्त॒व्या॑य च॒ नमः॑। 
वास्तु॒पाय॑ च॒ नमः॑॥२३२॥
नमः॒ सोमा॑य च॒ नमः॑। 
रु॒द्राय॑ च॒ नमः॑। 
नम॑स्ता॒म्राय॑ च॒ नमः॑। 
अ॒रु॒णाय॑ च॒ नमः॑। 
नमः॑ श॒ङ्गाय॑ च॒ नमः॑। 
प॒शु॒पत॑ये च॒ नमः॑। 
नम॑ उ॒ग्राय॑ च॒ नमः॑। 
भी॒माय॑ च॒ नमः॑। 
नमो॑ अग्रेव॒धाय॑ च॒ नमः॑। 
दू॒रे॒व॒धाय॑ च॒ नमः॑। 
नमो॑ ह॒न्त्रे च॒ नमः॑। 
हनी॑यसे च॒ नमः॑। 
नमो॑ वृ॒क्षेभ्यो॒ नमः॑। 
हरि॑केशेभ्यो॒ नमः॑। 
नम॑स्ता॒राय॒ नमः॑। 
नमः॑ श॒म्भवे॑ च॒ नमः॑। 
म॒यो॒भवे॑ च॒ नमः॑। 
नमः॑ शङ्क॒राय॑ च॒ नमः॑। 
म॒य॒स्क॒राय॑ च॒ नमः॑। 
नमः॑ शि॒वाय॑ च॒ नमः॑। 
शि॒वत॑राय च॒ नमः॑। 
नम॒स्तीर्थ्या॑य च॒ नमः॑। 
कूल्या॑य च॒ नमः॑। 
नमः॑ पा॒र्या॑य च॒ नमः॑। 
अ॒वा॒र्या॑य च॒ नमः॑। 
नमः॑ प्र॒तर॑णाय च॒ नमः॑। 
उ॒त्तर॑णाय च॒ नमः॑। 
नम॑ आता॒र्या॑य च॒ नमः॑। 
आ॒ला॒द्या॑य च॒ नमः॑। 
नमः॒ शष्प्या॑य च॒ नमः॑। 
फेन्या॑य च॒ नमः॑। 
नमः॑ सिक॒त्या॑य च॒ नमः॑। 
प्र॒वा॒ह्या॑य च॒ नमः॑॥२६५॥ 

नम॑ इरि॒ण्या॑य च॒ नमः॑। 
प्र॒प॒थ्या॑य च॒ नमः॑। 
नमः॑ किँशि॒लाय॑ च॒ नमः॑। 
क्षय॑णाय च॒ नमः॑। 
नमः॑ कप॒र्दिने॑ च॒ नमः॑। 
पु॒ल॒स्तये॑ च॒ नमः॑। 
नमो॒ गोष्ठ्या॑य च॒ नमः॑। 
गृह्या॑य च॒ नमः॑। 
नम॒स्तल्प्या॑य च॒ नमः॑। 
गेह्या॑य च॒ नमः॑। 
नमः॑ का॒ट्या॑य च॒ नमः॑। 
ग॒ह्व॒रे॒ष्ठाय॑ च॒ नमः॑। 
नमो᳚ ह्रद॒य्या॑य च॒ नमः॑। 
नि॒वे॒ष्प्या॑य च॒ नमः॑। 
नमः॑ पाँस॒व्या॑य च॒ नमः॑। 
र॒ज॒स्या॑य च॒ नमः॑। 
नमः॒ शुष्क्या॑य च॒ नमः॑। 
ह॒रि॒त्या॑य च॒ नमः॑। 
नमो॒ लोप्या॑य च॒ नमः॑। 
उ॒ल॒प्या॑य च॒ नमः॑। 
नम॑ ऊ॒र्व्या॑य च॒ नमः॑। 
सू॒र्म्या॑य च॒ नमः॑। 
नमः॑ प॒र्ण्या॑य च॒ नमः॑। 
प॒र्ण॒श॒द्या॑य च॒ नमः॑। 
नमो॑ऽपगु॒रमा॑णाय च॒ नमः॑। 
अ॒भि॒घ्न॒ते च॒ नमः॑। 
नम॑ आक्खिद॒ते च॒ नमः॑। 
प्र॒क्खि॒द॒ते च॒ नमः॑। 
वो॒ नमः॑। 
कि॒रि॒केभ्यो॒ नमः॑। 
दे॒वाना॒ हृद॑येभ्यो॒ नमः॑। 
नमो॑ विक्षीण॒केभ्यो॒ नमः॑। 
नमो॑ विचिन्व॒त्केभ्यो॒ नमः॑। 
नम॑ आनिर्ह॒तेभ्यो॒ नमः॑। 
नम॑ आमीव॒त्केभ्यो॒ नमः॑॥३००॥ 

तैत्तिरीयोपनिषत्
शीक्षावल्ली
तै॰आ॰ ७
शं नो॑ मि॒त्रः शं वरु॑णः। 
शं नो॑ भवत्वर्य॒मा। 
शं न॒ इन्द्रो॒ बृह॒स्पतिः॑। 
शं नो॒ विष्णु॑रुरुक्र॒मः। 
नमो॒ ब्रह्म॑णे। 
नम॑स्ते वायो। 
त्वमे॒व प्र॒त्यक्षं॒ ब्रह्मा॑सि। 
त्वमे॒व प्र॒त्यक्षं॒ ब्रह्म॑ वदिष्यामि। 
ऋ॒तं व॑दिष्यामि। 
स॒त्यं व॑दिष्यामि। 
तन्माम॑वतु। 
तद्व॒क्तार॑मवतु। 
अव॑तु॒ माम्। 
अव॑तु व॒क्तार᳚म्। 
ॐ शान्तिः॒ शान्तिः॒ शान्तिः॑॥१॥
शीक्षां व्या᳚ख्यास्या॒मः। 
वर्णः॒ स्वरः। 
मात्रा॒ बलम्। 
साम॑ सन्ता॒नः। 
इत्युक्तः शी᳚क्षाध्या॒यः॥२॥
संहितोपासना
स॒ह नौ॒ यशः। 
सह नौ ब्र॑ह्मव॒र्चसम्। 
अथातः सँहिताया उपनिषदं व्या᳚ख्यास्या॒मः। 
पञ्चस्वधिक॑रणे॒षु। 
अधिलोकमधि-ज्यौतिषमधिविद्यमधिप्रज॑मध्या॒त्मम्। 
ता महासँहिता इ॑त्याच॒क्षते॥ 

अथा॑धिलो॒कम्। 
पृथिवी पू᳚र्वरू॒पम्। 
द्यौरुत्त॑ररू॒पम्। 
आका॑शः स॒न्धिः। 
वायुः॑ सन्धा॒नम्। 
इत्य॑धिलो॒कम्॥ 

अथा॑धिज्यौ॒तिषम्। 
अग्निः पू᳚र्वरू॒पम्। 
आदित्य उत्त॑ररू॒पम्। 
आ॑पः स॒न्धिः। 
वैद्युतः॑ सन्धा॒नम्। 
इत्य॑धिज्यौ॒तिषम्॥ 

अथा॑धिवि॒द्यम्। 
आचार्यः पू᳚र्वरू॒पम्॥ 
अन्तेवास्युत्त॑ररू॒पम्। 
वि॑द्या स॒न्धिः। 
प्रवचनँ॑ सन्धा॒नम्। 
इत्य॑धिवि॒द्यम्॥ 

अथाधि॒प्रजम्। 
माता पू᳚र्वरू॒पम्। 
पितोत्त॑ररू॒पम्। 
प्र॑जा स॒न्धिः। 
प्रजननँ॑ सन्धा॒नम्। 
इत्यधि॒प्रजम्॥ 

अथाध्या॒त्मम्। 
अधरा हनुः पू᳚र्वरू॒पम्। 
उत्तरा हनुरुत्त॑ररू॒पम्। 
वाक् स॒न्धिः। 
जिह्वा॑ सन्धा॒नम्। 
इत्यध्या॒त्मम्॥ 

इतीमा म॑हा सँ॒हिताः। 
य एवमेता महासँहिता व्याख्या॑ता वे॒द। 
सन्धीयते प्रज॑या प॒शुभिः। 
ब्रह्मवर्चसेनान्नाद्येन सुवर्ग्येण॑ लोके॒न॥३॥
जपहोममन्त्राः
यश्छन्द॑सामृष॒भो वि॒श्वरू॑पः। 
छन्दो॒भ्योऽध्य॒मृता᳚त् संब॒भूव॑। 
स मेन्द्रो॑ मे॒धया᳚ स्पृणोतु। 
अ॒मृत॑स्य देव॒ धार॑णो भूयासम्। 
शरी॑रं मे॒ विच॑र्षणम्। 
जि॒ह्वा मे॒ मधु॑मत्तमा। 
कर्णा᳚भ्यां॒ भूरि॒ विश्रु॑वम्। 
ब्रह्म॑णः को॒शो॑ऽसि मे॒धयाऽपि॑हितः। 
श्रु॒तं मे॑ गोपाय। 
आ॒वह॑न्ती वितन्वा॒ना॥ 
कु॒र्वा॒णाऽचीर॑मा॒त्मनः॑। 
वासाँ॑सि॒ मम॒ गाव॑श्च। 
अ॒न्न॒पा॒ने च॑ सर्व॒दा। 
ततो॑ मे॒ श्रिय॒माव॑ह। 

लो॒म॒शां प॒शुभिः॑ स॒ह स्वाहा᳚। 
आ मा॑ यन्तु ब्रह्मचा॒रिणः॒ स्वाहा᳚। 
वि मा॑ऽयन्तु ब्रह्मचा॒रिणः॒ स्वाहा᳚। 
प्र मा॑ऽयन्तु ब्रह्मचा॒रिणः॒ स्वाहा᳚। 
दमा॑यन्तु ब्रह्मचा॒रिणः॒ स्वाहा᳚। 
शमा॑यन्तु ब्रह्मचा॒रिणः॒ स्वाहा᳚॥ 
यशो॒ जने॑ऽसानि॒ स्वाहा᳚। 
श्रेया॒न् वस्य॑सोऽसानि॒ स्वाहा᳚। 
तं त्वा॑ भग॒ प्रवि॑शानि॒ स्वाहा᳚। 
स मा॑ भग॒ प्रवि॑श॒ स्वाहा᳚। 
तस्मि᳚न् स॒हस्र॑शाखे। 
निभ॑गा॒हं त्वयि॑ मृजे॒ स्वाहा᳚। 
यथाऽपः॒ प्रव॑ता॒ यन्ति॑। 
यथा॒ मासा॑ अहर्ज॒रम्। 
ए॒वं मां ब्र॑ह्मचा॒रिणः॑। 
धात॒राय॑न्तु स॒र्वतः॒ स्वाहा᳚। 
प्र॒ति॒वे॒शो॑ऽसि॒ प्र मा॑ भाहि॒ प्र मा॑ पद्यस्व॥४॥
व्याहृत्यात्मब्रह्मोपासना
भूर्भुवः॒ सुव॒रिति॒ वा ए॒तास्ति॒स्रो व्याहृ॑तयः। 
तासा॑मु ह स्मै॒तां च॑तु॒र्थीम्। 
माहा॑चमस्यः॒ प्रवे॑दयते। 
मह॒ इति॑। 
तद् ब्रह्म॑। 
स आ॒त्मा। 
अङ्गा᳚न्य॒न्या दे॒वताः᳚॥ 

भूरिति॒ वा अ॒यं लो॒कः। 
भुव॒ इत्य॒न्तरि॑क्षम्। 
सुव॒रित्य॒सौ लो॒कः। 
मह॒ इत्या॑दि॒त्यः। 
आ॒दि॒त्येन॒ वाव सर्वे॑ लो॒का मही॑यन्ते॥ 

भूरिति॒ वा अ॒ग्निः। 
भुव॒ इति॑ वा॒युः। 
सुव॒रित्या॑दि॒त्यः। 
मह॒ इति॑ च॒न्द्रमाः᳚। 
च॒न्द्रम॑सा॒ वाव सर्वा॑णि॒ ज्योतीँ॑षि॒ मही॑यन्ते॥ 

भूरिति॒ वा ऋचः॑। 
भुव॒ इति॒ सामा॑नि। 
सुव॒रिति॒ युजूँ॑षि। 
मह॒ इति॒ ब्रह्म॑। 
ब्रह्म॑णा॒ वाव सर्वे॑ वे॒दा मही॑यन्ते॥ 

भूरिति॒ वै प्रा॒णः। 
भुव॒ इत्य॑पा॒नः। 
सुव॒रिति॑ व्या॒नः। 
मह॒ इत्यन्न᳚म्। 
अन्ने॑न॒ वाव सर्वे᳚ प्रा॒णा मही॑यन्ते॥ 

ता वा ए॒ताश्चत॑स्रश्चतु॒र्धा। 
चत॑स्रश्चतस्रो॒ व्याहृ॑तयः। 
ता यो वेद॑। 
स वे॑द॒ ब्रह्म॑। 
सर्वे᳚ऽस्मै दे॒वा ब॒लिमाव॑हन्ति॥५॥
महाब्रह्मोपासन स्थानादि
स य ए॒षो᳚ऽन्तर्हृ॑दय आका॒शः। 
तस्मि॑न्न॒यं पुरु॑षो मनो॒मयः॑। 
अमृ॑तो हिर॒ण्मयः॑। 
अन्त॑रेण॒ तालु॑के। 
य ए॒ष स्तन॑ इवाव॒लम्ब॑ते। 
से᳚न्द्रयो॒निः। 
यत्रा॒सौ के॑शा॒न्तो वि॒वर्त॑ते। 
व्य॒पोह्य॑ शीर्षकपा॒ले॥ 
भूरित्य॒ग्नौ प्रति॑तिष्ठति। 
भुव॒ इति॑ वा॒यौ। 
सुव॒रित्या॑दि॒त्ये। 
मह॒ इति॒ ब्रह्म॑णि। 
आ॒प्नोति॒ स्वारा᳚ज्यम्। 
आ॒प्नोति॒ मन॑स॒स्पति᳚म्। 
वाक्प॑ति॒श्चक्षु॑ष्पतिः। 
श्रोत्र॑पतिर्वि॒ज्ञान॑पतिः। 
ए॒तत् ततो॑ भवति। 
आ॒का॒शश॑रीरं॒ ब्रह्म॑। 
स॒त्यात्म॑प्रा॒णारा॑मं॒ मन॑आनन्दम्। 
शान्ति॑समृद्धम॒मृत᳚म्। 
इति॑ प्राचीनयो॒ग्योपाः᳚स्व॥६॥
ब्रह्मणः पाङ्क्तरूपेणोपासनम्
पृ॒थि॒व्य॑न्तरि॑क्षं॒ द्यौर्दिशो॑ऽवान्तरदि॒शाः। 
अ॒ग्निर्वा॒युरा॑दि॒त्यश्च॒न्द्रमा॒ नक्ष॑त्राणि। 
आप॒ ओष॑धयो॒ वन॒स्पत॑य आका॒श आ॒त्मा। 
इत्य॑धिभू॒तम्॥ 

अथाध्या॒त्मम्। 
प्रा॒णो व्या॒नो॑ऽपा॒न उ॑दा॒नः स॑मा॒नः। 
चक्षुः॒ श्रोत्रं॒ मनो॒ वाक् त्वक्। 
चर्म॑ माँ॒सꣴ स्नावास्थि॑म॒ज्जा। 
ए॒तद॑धिवि॒धाय॒ ऋषि॒रवो॑चत्। 
पाङ्क्तं॒ वा इ॒दँ सर्व᳚म्। 
पाङ्क्ते॑नै॒व पाङ्क्त॑ꣴ स्पृणो॒तीति॑॥७॥
ओंकारोपासनम्
ओमिति॒ ब्रह्म॑। 
ओमिती॒दँ सर्व᳚म्। 
ओमित्ये॒तद॑नुकृति ह स्म॒ वा अ॒प्यो श्रा॑व॒येत्याश्रा॑वयन्ति। 
ओमिति॒ सामा॑नि गायन्ति। 
ओँशोमिति॑ श॒स्त्राणि॑ शँसन्ति। 
ओमित्य॑ध्व॒र्युः प्र॑तिग॒रं प्रति॑गृणाति। 
ओमिति॒ ब्रह्मा॒ प्रसौ॑ति। 
ओमित्य॑ग्निहो॒त्रमनु॑जानाति। 
ओमिति॑ ब्राह्म॒णः प्र॑व॒क्ष्यन्ना॑ह॒ ब्रह्मोपा᳚प्नवा॒नीति॑। 
ब्रह्मै॒वोपा᳚प्नोति॥८॥
कर्मणां पुरुषार्थसाधनत्वम्
ऋतं च स्वाध्यायप्रव॑चने॒ च। 
सत्यं च स्वाध्यायप्रव॑चने॒ च। 

तपश्च स्वाध्यायप्रव॑चने॒ च। 
दमश्च स्वाध्यायप्रव॑चने॒ च। 

शमश्च स्वाध्यायप्रव॑चने॒ च। 
अग्नयश्च स्वाध्यायप्रव॑चने॒ च। 

अग्निहोत्रं च स्वाध्यायप्रव॑चने॒ च। 
अतिथयश्च स्वाध्यायप्रव॑चने॒ च। 

मानुषं च स्वाध्यायप्रव॑चने॒ च। 
प्रजा च स्वाध्यायप्रव॑चने॒ च। 

प्रजनश्च स्वाध्यायप्रव॑चने॒ च। 
प्रजातिश्च स्वाध्यायप्रव॑चने॒ च। 

सत्यमिति सत्यवचा॑ राथी॒तरः। 
तप इति तपोनित्यः पौ॑रुशि॒ष्टिः। 

स्वाध्यायप्रवचने एवेति नाको॑ मौद्ग॒ल्यः। 
तद्धि॒ तप॑स्तद्धि॒ तपः॥९॥
त्रिशङ्कोरार्षदर्शनम्
अ॒हं वृ॒क्षस्य॒ रेरि॑वा। 
की॒र्तिः पृ॒ष्ठं गि॒रेरि॑व। 
ऊ॒र्ध्वप॑वित्रो वा॒जिनी॑व स्व॒मृत॑मस्मि। 
द्रवि॑णँ॒ सव॑र्चसम्। 
सुमेधा अ॑मृतो॒क्षितः। 
इति त्रिशङ्कोर्वेदा॑नुव॒चनम्॥१०॥ 

विद्योत्पत्त्यर्थमनुष्ठेयकर्माणि
वेदमनूच्याऽचार्योऽन्तेवासिनम॑नुशा॒स्ति। 
सत्यं॒ वद। 
धर्मं॒ चर। 
स्वाध्याया᳚न्मा प्र॒मदः। 
आचार्याय प्रियं धनमाहृत्य प्रजातन्तुं मा व्य॑वच्छे॒त्सीः। 
सत्यान्न प्रम॑दित॒व्यम्। 
धर्मान्न प्रम॑दित॒व्यम्। 
कुशलान्न प्रम॑दित॒व्यम्। 
भूत्यै न प्रम॑दित॒व्यम्। 
स्वाध्याय-प्रवचनाभ्यां न प्रम॑दित॒व्यम्॥ 
देवपितृकार्याभ्यां न प्रम॑दित॒व्यम्। 
मातृ॑देवो॒ भव। 
पितृ॑देवो॒ भव। 
आचार्य॑देवो॒ भव। 
अतिथि॑देवो॒ भव। 
यान्यनवद्यानि॑ कर्मा॒णि। 
तानि सेवि॑तव्या॒नि। 
नो इ॑तरा॒णि। 
यान्यस्माकँ सुच॑रिता॒नि। 
तानि त्वयो॑पास्या॒नि। 
नो इ॑तरा॒णि। 
ये के चास्मच्छ्रेयाँ॑सो ब्रा॒ह्मणाः। 
तेषां त्वयाऽसनेन प्रश्व॑सित॒व्यम्। 
श्रद्ध॑या दे॒यम्। 
अश्रद्ध॑याऽदे॒यम्। 
श्रि॑या दे॒यम्। 
ह्रि॑या दे॒यम्। 
भि॑या दे॒यम्। 
संवि॑दा दे॒यम्। 
अथ यदि ते कर्मविचिकित्सा वा वृत्तविचिकि॑त्सा वा॒ स्यात्॥ 
ये तत्र ब्राह्मणाः᳚ संम॒र्शिनः। 
युक्ता॑ आयु॒क्ताः। 
अलूक्षा॑ धर्म॑कामाः॒ स्युः। 
यथा ते॑ तत्र॑ वर्ते॒रन्॥ 
तथा तत्र॑ वर्ते॒थाः। 
अथाभ्या᳚ख्याते॒षु। 
ये तत्र ब्राह्मणाः᳚ संम॒र्शिनः। 
युक्ता॑ आयु॒क्ताः। 
अलूक्षा॑ धर्म॑कामाः॒ स्युः। 
यथा ते॑ तेषु॑ वर्ते॒रन्। 
तथा तेषु॑ वर्ते॒थाः। 
एष॑ आदे॒शः। 
एष उ॑पदे॒शः। 
एषा वे॑दोप॒निषत्। 
एतद॑नुशा॒सनम्। 
एवमुपा॑सित॒व्यम्। 
एवमु चैत॑दुपा॒स्यम्॥११॥
शं नो॑ मि॒त्रः शं वरु॑णः। 
शं नो॑ भवत्वर्य॒मा। 
शं न॒ इन्द्रो॒ बृह॒स्पतिः॑। 
शं नो॒ विष्णु॑रुरुक्र॒मः। 
नमो॒ ब्रह्म॑णे। 
नम॑स्ते वायो। 
त्वमे॒व प्र॒त्यक्षं॒ ब्रह्मा॑सि। 
त्वामे॒व प्र॒त्यक्षं॒ ब्रह्मावा॑दिषम्। 
ऋ॒तम॑वादिषम्। 
स॒त्यम॑वादिषम्। 
तन्मामा॑वीत्। 
तद् व॒क्तार॑मावीत्। 
आवी॒न्माम्। 
आवी᳚द्व॒क्तार᳚म्। 
ॐ शान्तिः॒ शान्तिः॒ शान्तिः॑॥१२॥
ब्रह्मानन्दवल्ली
तै॰आ॰ ८
स॒ह ना॑ववतु। 
स॒ह नौ॑ भुनक्तु। 
स॒ह वी॒र्यं॑ करवावहै। 
ते॒ज॒स्विना॒वधी॑तमस्तु॒ मा वि॑द्विषा॒वहै᳚। 
ॐ शान्तिः॒ शान्तिः॒ शान्तिः॑॥
उपनिषत्प्रारम्भः
ब्र॒ह्म॒विदा᳚प्नोति॒ पर᳚म्। 
तदे॒षाऽभ्यु॑क्ता। 
स॒त्यं ज्ञा॒नम॑न॒न्तं ब्रह्म॑। 
यो वेद॒ निहि॑तं॒ गुहा॑यां पर॒मे व्यो॑मन्। 
सो᳚ऽश्नुते॒ सर्वा॒न् कामा᳚न् स॒ह। 
ब्रह्म॑णा विप॒श्चितेति॑॥ 

तस्मा॒द्वा ए॒तस्मा॑दा॒त्मन॑ आका॒शः संभू॑तः। 
आ॒का॒शाद्वा॒युः। 
वा॒योर॒ग्निः। 
अ॒ग्नेरापः॑। 
अ॒द्भ्यः पृ॑थि॒वी। 
पृ॒थि॒व्या ओष॑धयः। 
ओष॑धी॒भ्योऽन्न᳚म्। 
अन्ना॒त् पुरु॑षः। 
स वा एष पुरुषोऽन्न॑रस॒मयः। 
तस्येद॑मेव॒ शिरः। 
अयं दक्षि॑णः प॒क्षः। 
अयमुत्त॑रः प॒क्षः। 
अयमात्मा᳚। 
इदं पुच्छं॑ प्रति॒ष्ठा। 
तदप्येष श्लो॑को भ॒वति॥१॥ 

अन्नमयात्मप्रकाशः श्लोकः
अन्ना॒द्वै प्र॒जाः प्र॒जाय॑न्ते। 
याः काश्च॑ पृथि॒वीꣴश्रि॒ताः। 
अथो॒ अन्ने॑नै॒व जी॑वन्ति। 
अथै॑न॒दपि॑ यन्त्यन्त॒तः। 
अन्नँ॒ हि भू॒तानां॒ ज्येष्ठ᳚म्। 
तस्मा᳚त् सर्वौष॒धमु॑च्यते। 
सर्वं॒ वै तेऽन्न॑माप्नुवन्ति। 
येऽन्नं॒ ब्रह्मो॒पास॑ते। 
अन्नँ॒ हि भू॒तानां॒ ज्येष्ठ᳚म्। 
तस्मा᳚त् सर्वौष॒धमु॑च्यते। 
अन्ना᳚द्भू॒तानि॒ जाय॑न्ते। 
जाता॒न्यन्ने॑न वर्धन्ते। 
अद्यतेऽत्ति च॑ भूता॒नि। 
तस्मादन्नं तदुच्य॑त इ॒ति। 

तस्माद्वा एतस्मादन्न॑रस॒मयात्। 
अन्योऽन्तर आत्मा᳚ प्राण॒मयः। 
तेनै॑ष पू॒र्णः। 
स वा एष पुरुषवि॑ध ए॒व। 
तस्य पुरु॑षवि॒धताम्। 
अन्वयं॑ पुरुष॒विधः। 
तस्य प्राण॑ एव॒ शिरः। 
व्यानो दक्षि॑णः प॒क्षः। 
अपान उत्त॑रः प॒क्षः। 
आका॑श आ॒त्मा। 
पृथिवी पुच्छं॑ प्रति॒ष्ठा। 
तदप्येष श्लो॑को भ॒वति॥२॥
प्राणमयात्मप्रकाशः श्लोकः
प्रा॒णं दे॒वा अनु॒ प्राण॑न्ति। 
म॒नु॒ष्याः᳚ प॒शव॑श्च॒ ये। 
प्रा॒णो हि भू॒ताना॒मायुः॑। 
तस्मा᳚त् सर्वायु॒षमु॑च्यते। 
सर्व॑मे॒व त॒ आयु॑र्यन्ति। 
ये प्रा॒णं ब्रह्मो॒पास॑ते। 
प्राणो हि भूता॑नामा॒युः। 
तस्मात् सर्वायुषमुच्य॑त इ॒ति। 

तस्यैष एव शारी॑र आ॒त्मा। 
यः॑ पूर्व॒स्य। 
तस्माद्वा एतस्मा᳚त् प्राण॒मयात्। 
अन्योऽन्तर आत्मा॑ मनो॒मयः। 
तेनै॑ष पू॒र्णः। 
स वा एष पुरुषवि॑ध ए॒व। 
तस्य पुरु॑षवि॒धताम्। 
अन्वयं॑ पुरुष॒विधः। 
तस्य यजु॑रेव॒ शिरः। 
ऋग्दक्षि॑णः प॒क्षः। 
सामोत्त॑रः प॒क्षः। 
आदे॑श आ॒त्मा। 
अथर्वाङ्गिरसः पुच्छं॑ प्रति॒ष्ठा। 
तदप्येष श्लो॑को भ॒वति॥३॥
मनोमयात्मप्रकाशः श्लोकः
यतो॒ वाचो॒ निव॑र्तन्ते। 
अप्रा᳚प्य॒ मन॑सा स॒ह। 
आनन्दं ब्रह्म॑णो वि॒द्वान्। 
न बिभेति कदा॑चने॒ति। 

तस्यैष एव शारी॑र आ॒त्मा। 
यः॑ पूर्व॒स्य। 
तस्माद्वा एतस्मा᳚न्मनो॒मयात्। 
अन्योऽन्तर आत्मा वि॑ज्ञान॒मयः। 
तेनै॑ष पू॒र्णः। 
स वा एष पुरुषवि॑ध ए॒व। 
तस्य पुरु॑षवि॒धताम्। 
अन्वयं॑ पुरुष॒विधः। 
तस्य श्र॑द्धैव॒ शिरः। 
ऋतं दक्षि॑णः प॒क्षः। 
सत्यमुत्त॑रः प॒क्षः। 
यो॑ग आ॒त्मा। 
महः पुच्छं॑ प्रति॒ष्ठा। 
तदप्येष श्लो॑को भ॒वति॥४॥
विज्ञानमयात्मप्रकाशः श्लोकः
वि॒ज्ञानं॑ य॒ज्ञं त॑नुते। 
कर्मा॑णि तनु॒तेऽपि॑ च। 
वि॒ज्ञानं॑ दे॒वाः सर्वे᳚। 
ब्रह्म॒ ज्येष्ठ॒मुपा॑सते। 
वि॒ज्ञानं॒ ब्रह्म॒ चेद्वेद॑। 
तस्मा॒च्चेन्न प्र॒माद्य॑ति। 
श॒रीरे॑ पाप्म॑नो हि॒त्वा। 
सर्वान् कामान् समश्नु॑त इ॒ति। 

तस्यैष एव शारी॑र आ॒त्मा। 
यः॑ पूर्व॒स्य। 
तस्माद्वा एतस्माद्वि॑ज्ञान॒मयात्। 
अन्योऽन्तर आत्मा॑ऽनन्द॒मयः। 
तेनै॑ष पू॒र्ण:। 
स वा एष पुरुषवि॑ध ए॒व। 
तस्य पुरु॑षवि॒धताम्। 
अन्वयं॑ पुरुष॒विधः। 
तस्य प्रिय॑मेव॒ शिरः। 
मोदो दक्षि॑णः प॒क्षः। 
प्रमोद उत्त॑रः प॒क्षः। 
आन॑न्द आ॒त्मा। 
ब्रह्म पुच्छं॑ प्रति॒ष्ठा। 
तदप्येष श्लो॑को भ॒वति॥५॥
ब्रह्मास्ति
अस॑न्ने॒व स॑ भवति। 
अस॒द् ब्रह्मेति॒ वेद॒ चेत्। 
अस्ति ब्रह्मेति॑ चेद्वे॒द। 
सन्तमेनं ततो वि॑दुरि॒ति। 
तस्यैष एव शारी॑र आ॒त्मा। 
यः॑ पूर्व॒स्य। 

अथातो॑ऽनुप्र॒श्नाः। 
उ॒तावि॒द्वान॒मुं लो॒कं प्रेत्य॑। 
कश्च॒न ग॑च्छ॒ती। 
आहो॑ वि॒द्वान॒मुं लो॒कं प्रेत्य॑। 
कश्चि॒त्सम॑श्नु॒ता उ॒। 

सो॑ऽकामयत। 
ब॒हु स्यां॒ प्रजा॑ये॒येति॑। 
स तपो॑ऽतप्यत। 
स तप॑स्त॒प्त्वा। 
इ॒दँ सर्व॑मसृजत। 
यदि॒दं किञ्च॑। 
तत् सृ॒ष्ट्वा। 
तदे॒वानु॒प्रावि॑शत्। 
तद॑नुप्र॒विश्य॑। 
सच्च॒ त्यच्चा॑भवत्। 
नि॒रुक्तं॒ चानि॑रुक्तं च। 
नि॒लय॑नं॒ चानि॑लयनं च। 
वि॒ज्ञानं॒ चावि॑ज्ञानं च। 
सत्यं चानृतं च स॑त्यम॒भवत्। 
यदि॑दं कि॒ञ्च। 
तत् सत्यमि॑त्या च॒क्षते। 
तदप्येष श्लो॑को भ॒वति॥६॥
अस्ति ब्रह्म
अस॒द्वा इ॒दमग्र॑ आसीत्। 
ततो॒ वै सद॑जायत। 
तदात्मानꣴ स्वय॑मकु॒रुत। 
तस्मात्तत् सुकृतमुच्य॑त इ॒ति। 
यद्वै॑ तत् सु॒कृतम्। 
र॑सो वै॒ सः। 
रसꣴ ह्येवायं लब्ध्वाऽन॑न्दी भ॒वति। 
को ह्येवान्या᳚त् कः प्रा॒ण्यात्। 
यदेष आकाश आन॑न्दो न॒ स्यात्। 
एष ह्येवाऽन॑न्दया॒ति। 

य॒दा ह्ये॑वैष॒ एतस्मिन्नदृश्येऽनात्म्येऽनिरुक्तेऽनिलयनेऽभयं प्रति॑ष्ठां वि॒न्दते। 
अथ सोऽभयं ग॑तो भ॒वति। 
य॒दा ह्ये॑वैष॒ एतस्मिन्नुदरमन्त॑रं कु॒रुते। 
अथ तस्य भ॑यं भ॒वति। 
तत्त्वेव भयं विदुषोऽम॑न्वान॒स्य। 
तदप्येष श्लो॑को भ॒वति॥७॥
भयहेतुः
भी॒षाऽस्मा॒द्वातः॑ पवते। 
भी॒षोदे॑ति॒ सूर्यः॑। 
भीषाऽस्मादग्नि॑श्चेन्द्र॒श्च। 
मृत्युर्धावति पञ्च॑म इ॒ति। 

ब्रह्मानन्दमीमांसा
सैषाऽनन्दस्य मीमाँ॑सा भ॒वति। 
युवा स्यात् साधु यु॑वाऽध्या॒यकः। 
आशिष्ठो दृढिष्ठो॑ बलि॒ष्ठः। 
तस्येयं पृथिवी सर्वा वित्तस्य॑ पूर्णा॒ स्यात्। 
स एको मानुष॑ आन॒न्दः। 

ते ये शतं मानुषा॑ आन॒न्दाः। 
स एको मनुष्यगन्धर्वाणा॑मान॒न्दः। 
श्रोत्रियस्य चाकाम॑हत॒स्य। 
ते ये शतं मनुष्यगन्धर्वाणा॑मान॒न्दाः। 
स एको देवगन्धर्वाणा॑मान॒न्दः। 
श्रोत्रियस्य चाकाम॑हत॒स्य। 
ते ये शतं देवगन्धर्वाणा॑मान॒न्दाः। 
स एकः पितृणां चिरलोकलोकाना॑मान॒न्दः। 
श्रोत्रियस्य चाकाम॑हत॒स्य। 
ते ये शतं पितृणां चिरलोकलोकाना॑मान॒न्दाः। 
स एक आजानजानां देवाना॑मान॒न्दः। 
श्रोत्रियस्य चाकाम॑हत॒स्य। 
ते ये शतमाजानजानां देवाना॑मान॒न्दाः। 
स एकः कर्मदेवानां देवाना॑मान॒न्दः। 
ये कर्मणा देवान॑पिय॒न्ति। 
श्रोत्रियस्य चाकाम॑हत॒स्य। 
ते ये शतं कर्मदेवानां देवाना॑मान॒न्दाः। 
स एको देवाना॑मान॒न्दः। 
श्रोत्रियस्य चाकाम॑हत॒स्य। 
ते ये शतं देवाना॑मान॒न्दाः। 
स एक इन्द्र॑स्याऽन॒न्दः। 
श्रोत्रियस्य चाकाम॑हत॒स्य। 
ते ये शतमिन्द्र॑स्याऽन॒न्दाः। 
स एको बृहस्पते॑रान॒न्दः। 
श्रोत्रियस्य चाकाम॑हत॒स्य। 
ते ये शतं बृहस्पते॑रान॒न्दाः। 
स एकः प्रजापते॑रान॒न्दः। 
श्रोत्रियस्य चाकाम॑हत॒स्य। 
ते ये शतं प्रजापते॑रान॒न्दाः। 
स एको ब्रह्मण॑ आन॒न्दः। 
श्रोत्रियस्य चाकाम॑हत॒स्य॥ 

स यश्चा॑यं पु॒रुषे। 
यश्चासा॑वादि॒त्ये। 
स एकः॑। 
स य॑ एवं॒ वित्। 
अस्माल्लो॑कात् प्रे॒त्य। 
एतमन्नमयमात्मानमुप॑संक्रा॒मति। 
एतं प्राणमयमात्मानमुप॑संक्रा॒मति। 
एतं मनोमयमात्मानमुप॑संक्रा॒मति। 
एतं विज्ञानमयमात्मानमुप॑संक्रा॒मति। 
एतमानन्दमयमात्मानमुप॑ संक्रा॒मति। 
तदप्येष श्लो॑को भ॒वति॥८॥
यतो॒ वाचो॒ निव॑र्तन्ते। 
अप्रा᳚प्य॒ मन॑सा स॒ह। 
आनन्दं ब्रह्म॑णो वि॒द्वान्। 
न बिभेति कुत॑श्चने॒ति। 
एतँ ह वाव॑ न त॒पति। 
किमहँ साधु॑ नाक॒रवम्। 
किमहं पापमकर॑वमि॒ति। 
स य एवं विद्वानेते आत्मा॑नꣴ स्पृ॒णुते। 
उ॒भे ह्ये॑वैष॒ एते आत्मा॑नꣴ स्पृ॒णुते। 
य ए॒वं वेद॑। 
इत्यु॑प॒निष॑त्॥९॥
स॒ह ना॑ववतु। 
स॒ह नौ॑ भुनक्तु। 
स॒ह वी॒र्यं॑ करवावहै। 
ते॒ज॒स्विना॒वधी॑तमस्तु॒ मा वि॑द्विषा॒वहै᳚। 
ॐ शान्तिः॒ शान्तिः॒ शान्तिः॑॥
भृगुवल्ली
तै॰आ॰ ९
स॒ह ना॑ववतु। 
स॒ह नौ॑ भुनक्तु। 
स॒ह वी॒र्यं॑ करवावहै। 
ते॒ज॒स्विना॒वधी॑तमस्तु॒ मा वि॑द्विषा॒वहै᳚। 
ॐ शान्तिः॒ शान्तिः॒ शान्तिः॑॥
भृगोरुपसत्तिः
भृगु॒र्वै वा॑रु॒णिः। 
वरु॑णं॒ पित॑र॒मुप॑ससार। 
अधी॑हि भगवो॒ ब्रह्मेति॑। 

पितुर्वरुणस्योत्तरम्
तस्मा॑ ए॒तत् प्रो॑वाच। 
अन्नं॑ प्रा॒णं चक्षुः॒ श्रोत्रं॒ मनो॒ वाच॒मिति॑। 
तँ हो॑वाच। 
यतो॒ वा इ॒मानि॒ भूता॑नि॒ जाय॑न्ते। 
येन॒ जाता॑नि॒ जीव॑न्ति। 
यत् प्रय॑न्त्य॒भिसंवि॑शन्ति। 
तद्विजि॑ज्ञासस्व। 
तद्ब्रह्मेति॑। 
स तपो॑ऽतप्यत। 
स तप॑स्त॒प्त्वा॥१॥
भृगोर्ब्रह्मप्रतिपत्तिक्रमः
अन्नं॒ ब्रह्मेति॒ व्य॑जानात्। 
अ॒न्नाद्ध्ये॑व खल्वि॒मानि॒ भूता॑नि॒ जाय॑न्ते। 
अन्ने॑न॒ जाता॑नि॒ जीव॑न्ति। 
अन्नं॒ प्रय॑न्त्य॒भि संवि॑श॒न्तीति॑। 

तद्वि॒ज्ञाय॑। 
पुन॑रे॒व वरु॑णं॒ पित॑र॒मुप॑ससार। 
अधी॑हि भगवो॒ ब्रह्मेति॑। 
तँ हो॑वाच। 
तप॑सा॒ ब्रह्म॒ विजि॑ज्ञासस्व। 
तपो॒ ब्रह्मेति॑। 
स तपो॑ऽतप्यत। 
स तप॑स्त॒प्त्वा॥२॥
प्रा॒णो ब्र॒ह्मेति॒ व्य॑जानात्। 
प्रा॒णाद्ध्ये॑व खल्वि॒मानि॒ भूता॑नि॒ जाय॑न्ते। 
प्रा॒णेन॒ जाता॑नि॒ जीव॑न्ति। 
प्रा॒णं प्रय॑न्त्य॒भि संवि॑श॒न्तीति॑। 

तद्वि॒ज्ञाय॑। 
पुन॑रे॒व वरु॑णं॒ पित॑र॒मुप॑ससार। 
अधी॑हि भगवो॒ ब्रह्मेति॑। 
तँ हो॑वाच। 
तप॑सा॒ ब्रह्म॒ विजि॑ज्ञासस्व। 
तपो॒ ब्रह्मेति॑। 
स तपो॑ऽतप्यत। 
स तप॑स्त॒प्त्वा॥३॥
मनो॒ ब्रह्मेति॒ व्य॑जानात्। 
मन॑सो॒ ह्ये॑व खल्वि॒मानि॒ भूता॑नि॒ जाय॑न्ते। 
मन॑सा॒ जाता॑नि॒ जीव॑न्ति। 
मनः॒ प्रय॑न्त्य॒भि संवि॑श॒न्तीति॑। 

तद्वि॒ज्ञाय॑। 
पुन॑रे॒व वरु॑णं॒ पित॑र॒मुप॑ससार। 
अधी॑हि भगवो॒ ब्रह्मेति॑। 
तँ हो॑वाच। 
तप॑सा॒ ब्रह्म॒ विजि॑ज्ञासस्व। 
तपो॒ ब्रह्मेति॑। 
स तपो॑ऽतप्यत। 
स तप॑स्त॒प्त्वा॥४॥
वि॒ज्ञानं॒ ब्रह्मेति॒ व्य॑जानात्। 
वि॒ज्ञाना॒द्ध्ये॑व खल्वि॒मानि॒ भूता॑नि॒ जाय॑न्ते। 
वि॒ज्ञाने॑न॒ जाता॑नि॒ जीव॑न्ति। 
वि॒ज्ञानं॒ प्रय॑न्त्य॒भि संवि॑श॒न्तीति॑। 

तद्वि॒ज्ञाय॑। 
पुन॑रे॒व वरु॑णं॒ पित॑र॒मुप॑ससार। 
अधी॑हि भगवो॒ ब्रह्मेति॑। 
तँ हो॑वाच। 
तप॑सा॒ ब्रह्म॒ विजि॑ज्ञासस्व। 
तपो॒ ब्रह्मेति॑। 
स तपो॑ऽतप्यत। 
स तप॑स्त॒प्त्वा॥५॥
आ॒न॒न्दो ब्र॒ह्मेति॒ व्य॑जानात्। 
आ॒नन्दा॒द्ध्ये॑व खल्वि॒मानि॒ भूता॑नि॒ जाय॑न्ते। 
आ॒न॒न्देन॒ जाता॑नि॒ जीव॑न्ति। 
आ॒न॒न्दं प्रय॑न्त्य॒भि संवि॑श॒न्तीति॑। 

सैषा भा᳚र्ग॒वी वा॑रु॒णी वि॒द्या। 
प॒र॒मे व्यो॑म॒न् प्रति॑ष्ठिता। 
स य ए॒वं वेद॒ प्रति॑तिष्ठति। 
अन्न॑वानन्ना॒दो भ॑वति। 
म॒हान् भ॑वति प्र॒जया॑ प॒शुभि॑र्ब्रह्मवर्च॒सेन॑। 
म॒हान् की॒र्त्या॥६॥
अन्ननिन्दानिषेधः
अन्नं॒ न नि॑न्द्यात्। 
तद् व्र॒तम्। 
प्रा॒णो वा अन्न᳚म्। 
शरी॑रमन्ना॒दम्। 
प्रा॒णे शरी॑रं॒ प्रति॑ष्ठितम्। 
शरी॑रे प्रा॒णः प्रति॑ष्ठितः। 

तदे॒तदन्न॒मन्ने॒ प्रति॑ष्ठितम्। 
स य ए॒तदन्न॒मन्ने॒ प्रति॑ष्ठितं॒ वेद॒ प्रति॑तिष्ठति। 
अन्न॑वानन्ना॒दो भ॑वति। 
म॒हान् भ॑वति प्र॒जया॑ प॒शुभि॑र्ब्रह्मवर्च॒सेन॑। 
म॒हान् की॒र्त्या॥७॥
अन्नं॒ न परि॑चक्षीत। 
तद् व्र॒तम्। 
आपो॒ वा अन्न᳚म्। 
ज्योति॑रन्ना॒दम्। 
अ॒प्सु ज्योतिः॒ प्रति॑ष्ठितम्। 
ज्योति॒ष्यापः॒ प्रति॑ष्ठिताः। 

तदे॒तदन्न॒मन्ने॒ प्रति॑ष्ठितम्। 
स य ए॒तदन्न॒मन्ने॒ प्रति॑ष्ठितं॒ वेद॒ प्रति॑तिष्ठति। 
अन्न॑वानन्ना॒दो भ॑वति। 
म॒हान् भ॑वति प्र॒जया॑ प॒शुभि॑र्ब्रह्मवर्च॒सेन॑। 
म॒हान् की॒र्त्या॥८॥
अन्नं॑ ब॒हु कु॑र्वीत। 
तद् व्र॒तम्। 
पृ॒थि॒वी वा अन्न᳚म्॥ 
आ॒का॒शो᳚ऽन्ना॒दः। 
पृ॒थि॒व्यामा॑का॒शः प्रति॑ष्ठितः। 
आ॒का॒शे पृ॑थि॒वी प्रति॑ष्ठिता। 

तदे॒तदन्न॒मन्ने॒ प्रति॑ष्ठितम्। 
स य ए॒तदन्न॒मन्ने॒ प्रति॑ष्ठितं॒ वेद॒ प्रति॑तिष्ठति। 
अन्न॑वानन्ना॒दो भ॑वति। 
म॒हान् भ॑वति प्र॒जया॑ प॒शुभि॑र्ब्रह्मवर्च॒सेन॑। 
म॒हान् की॒र्त्या॥९॥
न कञ्चन वसतौ प्रत्या॑चक्षी॒त। 
तद् व्र॒तम्। 
तस्माद्यया कया च विधया बह्व॑न्नं प्रा॒प्नुयात्। 
अराध्यस्मा अन्नमि॑त्याच॒क्षते। 

एतद्वै मुखतो᳚ऽनँ रा॒द्धम्। 
मुखतोऽस्मा अ॑न्नँ रा॒द्ध्यते। 
एतद्वै मद्ध्यतो᳚ऽनँ रा॒द्धम्। 
मद्ध्यतोऽस्मा अ॑न्नँ रा॒ध्यते। 
एदद्वा अन्ततो᳚ऽन्नँ रा॒द्धम्। 
अन्ततोऽस्मा अ॑न्नँ रा॒ध्यते॥ 
य ए॑वं वे॒द। 

ब्रह्मोपासनप्रकाराः
क्षेम इ॑ति वा॒चि। 
योगक्षेम इति प्रा॑णापा॒नयोः। 
कर्मे॑ति ह॒स्तयोः। 
गतिरि॑ति पा॒दयोः। 
विमुक्तिरि॑ति पा॒यौ। 
इति मानुषीः᳚ समा॒ज्ञाः। 

अथ दै॒वीः। 
तृप्तिरि॑ति वृ॒ष्टौ। 
बलमि॑ति वि॒द्युति। 
यश इ॑ति प॒शुषु। 
ज्योतिरिति न॑क्षत्रे॒षु। 
प्रजातिरमृतमानन्द इ॑त्युप॒स्थे। 
सर्वमि॑त्याका॒शे॥ 

तत्प्रतिष्ठेत्यु॑पासी॒त। 
प्रतिष्ठा॑वान् भ॒वति। 
तन्मह इत्यु॑पासी॒त। 
म॑हान् भ॒वति। 
तन्मन इत्यु॑पासी॒त। 
मान॑वान् भ॒वति॥ 
तन्नम इत्यु॑पासी॒त। 
नम्यन्ते᳚ऽस्मै का॒माः। 
तद् ब्रह्मेत्यु॑पासी॒त। 
ब्रह्म॑वान् भ॒वति। 
तद् ब्रह्मणः परिमर इत्यु॑पासी॒त। 
पर्येणं म्रियन्ते द्विषन्तः॑ सप॒त्नाः। 
परि ये᳚ऽप्रिया᳚ भ्रातृ॒व्याः॥ 

स यश्चा॑यं पु॒रुषे। 
यश्चासा॑वादि॒त्ये। 
स एकः॑॥ 

आत्मज्ञस्य कृतकृत्यता
स य॑ एवं॒वित्। 
अस्माल्लो॑कात्प्रे॒त्य। 
एतमन्नमयमात्मानमुप॑संक्र॒म्य। 
एतं प्राणमयमात्मानमुप॑संक्र॒म्य। 
एतं मनोमयमात्मानमुप॑संक्र॒म्य। 
एतं विज्ञानमयमात्मानमुप॑संक्र॒म्य। 
एतमानन्दमयमात्मानमुप॑सं क्र॒म्य। 
इमाल्लोकान् कामान्नी कामरूप्य॑नुसं॒चरन्। 
एतत्सामगा॑यन्ना॒स्ते। 

हावु॒ हावु॒ हावु॑॥ 
अ॒हमन्नम॒हमन्नम॒हमन्नम्। 
अ॒हमन्ना॒दो हमन्ना॒दोहमन्ना॒दः। 
अ॒हꣴ श्लोक॒कृद॒हꣴ श्लोक॒कृद॒हꣴ श्लोक॒कृत्। 
अहमस्मि प्रथमजा ऋतास्य॒। 
पूर्वं देवेभ्यो अमृतस्य नाभा॒यि॒। 
यो मा ददाति स इ देव माऽवाः॒। 
अ॒हमन्न॒मन्न॑म॒दन्त॒माद्मि॒। 
अ॒हं विश्वं॒ भुव॑न॒मभ्य॑भ॒वाम्। 
सुव॒र्न ज्योतीः᳚। 
य ए॒वं वेद॑। 
इत्यु॑प॒निष॑त्॥१०॥ 

 
मन्त्रप्रश्नः १
विवाहे वरप्रेषणादयः
प्र॒सु॒ग्मन्ता॑ धि॒यसा॒नस्य॑ स॒क्षणि॑ व॒रेभि॑र्व॒राँ अ॒भि षु॒प्रसी॑दत। 
अ॒स्माक॒मिन्द्र॑ उ॒भयं॑ जुजोषति॒ यत्सौ॒म्यस्याऽन्ध॑सो॒ बुबो॑धति॥१.१॥ 
अ॒नृ॒क्ष॒रा ऋ॒जवः॑ सन्तु॒ पन्था॒ येभिः॒ सखा॑यो॒ यन्ति॑ नो वरे॒यम्। 
 सम॑र्य॒मा सं भगो॑ नो निनीया॒त् सं जा᳚स्प॒त्यँ सु॒यम॑मस्तु देवाः॥२॥ 
अभ्रा॑तृघ्नीं वरु॒णाऽप॑तिघ्नीं बृहस्पते। 
इन्द्रापु॑त्रघ्नीं ल॒क्ष्म्यं॑ ताम॒स्यै स॑वितः सुव॥३॥ 
अघो॑रचक्षु॒रप॑तिघ्न्येधि शि॒वा प॒तिभ्यः॑ सु॒मनाः᳚ सु॒वर्चाः᳚। 
जी॒व॒सूर्दे॒वका॑मा स्यो॒ना शं नो॑ भव द्वि॒पदे॒ शं चतु॑ष्पदे॥४॥ 
इ॒दम॒हं या त्वयि॑ पति॒घ्न्य॑ल॒क्ष्मिस्तां निर्दि॑शामि॥५॥ 
जी॒वाँ रु॑दन्ति॒ विम॑यन्ते अध्व॒रे दी॒र्घामनु॒ प्रसि॑तिं दीधियु॒र्नरः॑। 
वा॒मं पि॒तृभ्यो॒ य इ॒दँ स॑मेरि॒ रे मयः॒ पति॑भ्यो॒ जन॑यः परि॒ष्वजे᳚॥६॥ 
व्यु॑क्षत्क्रू॒रमुद॑च॒न्त्वाप॒ आऽस्यै ब्रा᳚ह्म॒णाः स्नप॑नँ हरन्तु। 
अवी॑रघ्नी॒रुद॑च॒न्त्वापः॑॥७॥ 
अ॒र्य॒म्णो अ॒ग्निं परि॑ यन्तु क्षि॒प्रं प्रती᳚क्षन्ता॒ श्वश्व्रो॑ दे॒वरा᳚श्च॥८॥ 
खेऽनसः॒ खे रथः॒ खे युग॑स्य शचीपते। 
अ॒पा॒लामि॑न्द्र॒ त्रिः पू॒र्त्व्य॑कर॒त् सूर्य॑वर्चसम्॥९॥ 
शं ते॒ हिर॑ण्यँ॒ शमु॑ स॒न्त्वापः॒ शं ते॑ मे॒धी भ॑वतु॒ शं यु॒गस्य॒ तृद्म॑। 
शं त॒ आपः॑ श॒तप॑वित्रा भव॒न्त्वथा॒ पत्या॑ त॒न्वँ॑ सँ सृ॑जस्व॥१.१०॥
विवाहे स्नानादयः
हिर॑ण्यवर्णाः॒ शुच॑यः पाव॒काः प्रच॑क्रमुर्हि॒त्वाऽव॒द्यमापः॑। 
श॒तं प॒वित्रा॒ वित॑ता॒ ह्या॑सु॒ ताभि॑ष्ट्वा दे॒वः स॑वि॒ता पु॑नातु॥२.१॥ 
हिर॑ण्यवर्णाः॒ शुच॑यः पाव॒का यासु॑ जा॒तः क॒श्यपो॒ यास्व॒ग्निः। 
या अ॒ग्निं गर्भं॑ दधि॒रे सु॒वर्णा॒स्तास्त॒ आपः॒ शꣴ स्यो॒ना भ॑वन्तु॥२॥ 
यासाँ॒ राजा॒ वरु॑णो॒ याति॒ मध्ये॑ सत्याऽनृ॒ते अ॑व॒पश्य॒ञ्जना॑नाम्। 
या अ॒ग्निं गर्भं॑ दधि॒रे सु॒वर्णा॒स्तास्त॒ आपः॒ शꣴ स्यो॒ना भ॑वन्तु॥३॥ 
यासां᳚ दे॒वा दि॒वि कृ॒ण्वन्ति॑ भ॒क्षं या अ॒न्तरि॑क्षे बहु॒धा निवि॑ष्टाः। 
या अ॒ग्निं गर्भं॑ दधि॒रे सु॒वर्णा॒स्तास्त॒ आपः॒ शꣴ स्यो॒ना भ॑वन्तु॥४॥ 
शि॒वेन॑ त्वा॒ चक्षु॑षा पश्यन्त्वापः शि॒वया॑ त॒न्वोप॑स्पृशन्तु॒ त्वचं॑ ते। 
घृ॒त॒श्चुतः॒ शुच॑यो॒ याः पा॑व॒कास्तास्त॒ आपः॒ शꣴ स्यो॒ना भ॑वन्तु॥५॥ 
परि॑ त्वा गिर्वणो॒ गिर॑ इ॒मा भ॑वन्तु वि॒श्वतः॑। 
वृ॒द्धायु॒मनु॒ वृद्ध॑यो॒ जुष्टा॑ भवन्तु॒ जुष्ट॑यः॥६॥ 
{ आ॒शासा॑ना सौमन॒सं प्र॒जाँ सौभा᳚ग्यं त॒नूम्। 
अ॒ग्नेरनु॑व्रता भू॒त्वा सं न॑ह्ये सूकृ॒ताय॒ कम्॥७॥} पू॒षा त्वे॒तो न॑यतु॒ हस्त॒गृह्या॒ऽश्विनौ᳚ त्वा॒ प्रव॑हताँ॒ रथे॑न। 
गृ॒हान् ग॑च्छ गृ॒हप॑त्नी॒ यथाऽसो॑ व॒शिनी॒ त्वं वि॒दथ॒माव॑दासि॥२.८॥
विवाहे आज्यभागान्ते अभिमन्त्रणम्
सोमः॑ प्रथ॒मो वि॑विदे गन्ध॒र्वो वि॑विद॒ उत्त॑रः। 
तृ॒तीयो॑ अ॒ग्निष्टे॒ पति॑स्तु॒रीय॑स्ते मनुष्य॒जाः॥३.१॥ 
सोमो॑ऽददद् गन्ध॒र्वाय॑ गन्ध॒र्वोऽद॑दद॒ग्नये᳚। 
र॒यिं च॑ पु॒त्राꣴश्चा॑दाद॒ग्निर्मह्य॒मथो॑ इ॒माम्॥३॥ 
गृ॒भ्णामि॑ ते सुप्रजा॒स्त्वाय॒ हस्तं॒ मया॒ पत्या॑ ज॒रद॑ष्टि॒र्यथाऽसः॑। 
भगो॑ अर्य॒मा स॑वि॒ता पुर॑न्धि॒र्मह्यं॑ त्वाऽदु॒र्गार्ह॑पत्याय दे॒वाः॥३॥ 
ते ह॒ पूर्वे॒ जना॑सो॒ यत्र॑ पूर्व॒वहो॑ हि॒ताः। 
मू॒र्ध॒न्वान् यत्र॑ सौभ्र॒वः पूर्वो॑ दे॒वेभ्य॒ आत॑पत्॥४॥ 
सर॑स्वति॒ प्रेदम॑व॒ सुभ॑गे॒ वाजि॑नीवति। 
तां त्वा॒ विश्व॑स्य भू॒तस्य॑ प्र॒गाया॑मप्यग्र॒तः॥५॥ 
य एति॑ प्र॒दिशः॒ सर्वा॒ दिशोऽनु॒ पव॑मानः। 
हिर॑ण्यहस्त ऐरं॒मः स त्वा॒ मन्म॑नसं कृणोतु॥६॥ 
एक॑मि॒षे विष्णु॒स्त्वाऽन्वे॑तु द्वे ऊ॒र्जे त्रीणि॑ व्र॒ताय॑ च॒त्वारि॒ मायो॑भवाय॒ पञ्च॑ प॒शुभ्यः॒ षडृ॒तुभ्यः॑ स॒प्त स॒प्तभ्यो॒ होत्रा᳚भ्यो॒ विष्णु॒स्त्वाऽन्वे॑तु॥१३॥ 
सखा॑ स॒प्तप॑दा भव॒ सखा॑यौ स॒प्तप॑दा बभूव स॒ख्यं ते॑ गमेयँ स॒ख्यात्ते॒ मा यो॑षँ स॒ख्यान्मे॒ मा यो᳚ष्ठाः॒ सम॑याव॒ संक॑ल्पावहै॒ संप्रि॑यौ रोचि॒ष्णू सु॑मन॒स्यमा॑नौ। 
इष॒मूर्ज॑म॒भि सं॒वसा॑नौ॒ सं नौ॒ मनाँ॑सि॒ सं व्र॒ता समु॑ चि॒त्तान्याक॑रम्। 
 सा त्वम॒स्यमू॒हममू॒हम॑स्मि॒ सा त्वं द्यौर॒हं पृ॑थि॒वी त्वँ रे॑तो॒ऽहँ रे॑तो॒भृत्त्वं मनो॒ऽहम॑स्मि॒ वाक् त्वँ सामा॒हम॒स्म्यृ॑क्त्वँ॒ सा मामनु॑व्रता भव पुँ॒से पु॒त्राय॒ वेत्त॑वै श्रि॒यै पु॒त्राय॒   वेत्त॑व॒ एहि॑ सूनृते॥३.१४॥
विवाहे प्रधानाहुतिमन्त्राः
सोमा॑य जनि॒विदे॒ स्वाहा॑ गन्ध॒र्वाय॑ जनि॒विदे॒ स्वाहा॒ऽग्नये॑ जनि॒विदे॒ स्वाहा᳚। 
क॒न्य॒ला पि॒तृभ्यो॑ य॒ती प॑तिलो॒कमव॑ दी॒क्षाम॑दास्थ॒ स्वाहा᳚। 
प्रेतो मु॒ञ्चाति॒ नामुतः॑ सुब॒द्धाम॒मुत॑स्करत्। 
यथे॒यमि॑न्द्र मीढ्वः सुपु॒त्रा सु॒भगाऽस॑ति। 
इ॒मां त्वमि॑न्द्र मीढ्वः सुपु॒त्राँ सु॒भगां᳚ कुरु  । 
दशा᳚स्यां पु॒त्राना धे॑हि॒ पति॑मेकाद॒शं कृ॑धि। 
अ॒ग्निरै॑तु प्रथ॒मो दे॒वता॑नाँ॒ सो᳚ऽस्यै प्र॒जां मु॑ञ्चतु मृत्युपा॒शात्। 
तद॒यँ राजा॒ वरु॒णोऽनु॑मन्यतां॒ यथे॒यꣴ स्त्री पौत्र॑म॒घं न रोऽदा᳚त्। 
इ॒माम॒ग्निस्त्रा॑यतां॒ गार्ह॑पत्यः प्र॒जाम॑स्यै नयतु दी॒र्घमायुः॑। 
अशू᳚न्योपस्था॒ जीव॑तामस्तु मा॒ता पौत्र॑मान॒न्दम॒भि प्रबु॑द्यतामि॒यम्। 
मा ते॑ गृ॒हे नि॒शि घोष॒ उत्था॑द॒न्यत्र॒ त्वद्रु॑द॒त्यः॑ संवि॑शन्तु। 
मा त्वं वि॑के॒श्युर॒ आवधि॑ष्ठा जी॒वप॑त्नी पतिलो॒के विरा॑ज॒ पश्य॑न्ती प्र॒जाँ सु॑मन॒स्यमा॑नाम्। 
द्यौस्ते॑ पृ॒ष्ठँ र॑क्षतु वा॒युरू॒रू अ॒श्विनौ॑ च॒ स्तनं॒ धय॑न्तँ सवि॒ताऽभिर॑क्षतु। 
आवास॑सः परि॒धाना॒द् बृह॒स्पति॒र्विश्वे॑ दे॒वा अ॒भि र॑क्षन्तु प॒श्चात्। 
अ॒प्र॒ज॒स्तां पौ᳚त्रमृ॒त्युं पा॒प्मान॑मु॒त वा॒ऽघम्। 
शी॒र्ष्णः स्रज॑मिवो॒न्मुच्य॑ द्वि॒षद्भ्यः॒ प्रति॑मुञ्चामि॒ पाश᳚म्। 
(इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने।) {इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँ स॒ मा न॒ आयुः॒ प्रमो॑षीः॥ 
त्वं नो॑ अग्ने॒ वरु॑णस्य वि॒द्वान्दे॒वस्य॒ हेडोऽव॑यासिषीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्रमु॑मुग्ध्य॒स्मत्॥ 
स त्वं नो॑ अग्नेऽव॒मो भ॑वो॒ती नेदि॑ष्ठो अ॒स्या उ॒षसो॒ व्यु॑ष्टौ। 
अव॑यक्ष्व नो॒ वरु॑णँ॒ ररा॑णो वी॒हि मृ॑डी॒कँ सु॒हवो॑ न एधि॥} त्वम॑ग्ने अ॒याऽस्य॒या सन्मन॑सा हि॒तः। 
अ॒या सन् ह॒व्यमू॑हिषे॒ऽया नो॑ धेहि भेष॒जम्॥४॥
विवाहे अश्मास्थापनादयः
आ ति॑ष्ठे॒ममश्मा॑न॒मश्मे॑व॒ त्वꣴ स्थि॒रा भ॑व। 
अ॒भि ति॑ष्ठ पृतन्य॒तः सह॑स्व पृतनाय॒तः। 
इ॒यं ना॒र्युप॑ ब्रूते॒ कल्पा᳚न्यावपन्ति॒का। 
दी॒र्घा॒युर॑स्तु मे॒ पति॒र्जीवा॑तु श॒रदः॑ श॒तम्। 
तुभ्य॒मग्रे॒ पर्य॑वहन् सू॒र्यां व॑ह॒तुना॑ स॒ह। 
पुनः॒ पति॑भ्यो जा॒यां दा अ॑ग्ने प्र॒जया॑ स॒ह। 
पुनः॒ पत्नी॑म॒ग्निर॑दा॒दायु॑षा स॒ह वर्च॑सा। 
दी॒र्घा॒युर॑स्या॒ यः पतिः॒ स ए॑तु श॒रदः॑ श॒तम्। 
विश्वा॑ उ॒त त्वया॑ व॒यं धारा॑ उद॒न्या॑ इव। 
अति॑गाहेमहि॒ द्विषः॑। 
आ ति॑ष्ठे॒ममश्मा॑नम्। 
अ॒र्य॒मणं॒ नु दे॒वं क॒न्या॑ अ॒ग्निम॑यक्षत। 
स इ॒मां दे॒वो अ॑ध्व॒रः प्रेतो मु॒ञ्चाति॒ नामुतः॑ सुब॒द्धाम॒मुत॑स्करत्। 
तुभ्य॒मग्रे॒ पर्य॑वह॒न्पुनः॒ पत्नी॑म॒ग्निर॑दा॒द्विश्वा॑ उ॒त त्वया॑ व॒यमा ति॑ष्ठे॒ममश्मा॑नम्। 
त्वम॑र्य॒मा भ॑वसि॒ यत्क॒नीनां॒ नाम॑ स्व॒धाव॒त्स्व॑र्यं बि॒भर्षि। 
अ॒ञ्जन्ति॑ वृ॒क्षँ सुधि॑तं॒ न गोभि॒र्यद्दम्प॑ती॒ सम॑नसा कृ॒णोषि॑। 
तुभ्य॒मग्रे॒ पर्य॑वह॒न्पुनः॒ पत्नी॑म॒ग्निर॑दा॒द्विश्वा॑ उ॒त त्वया॑ व॒यम्। 
प्र त्वा॑ मुञ्चामि॒ वरु॑णस्य॒ पाशा॒द्येन॒ त्वाऽब॑ध्नात् सवि॒ता सु॒केतः॑। 
धा॒तुश्च॒ योनौ॑ सुकृ॒तस्य॑ लो॒के स्यो॒नं ते॑ स॒ह पत्या॑ करोमि। 
इ॒मं विष्या॑मि॒ वरु॑णस्य॒ पाशं॒ यमब॑ध्नीत सवि॒ता सु॒शेवः॑। 
धा॒तुश्च॒ योनौ॑ सुकृ॒तस्य॑ लो॒केऽरि॑ष्टां त्वा स॒ह पत्या॑ कृणोमि। 
अ॒याश्चा॒ग्नेऽस्य॑नभिश॒स्तीश्च॑  स॒त्यमित्त्वम॒या अ॑सि। 
अय॑सा॒ मन॑सा  धृ॒तो॑ऽयसा॑ ह॒व्यमू॑हिषे॒ऽया नो॑ धेहि भेष॒जम्॥५॥
विवाहे प्रयाणकाले रथस्योत्तम्भनी
स॒त्येनोत्त॑भिता॒ भूमिः॒ सूर्ये॒णोत्त॑भिता॒ द्यौः। 
ऋ॒तेना॑दि॒त्यास्तिष्ठ॑न्ति दि॒वि सोमो॒ अधि॑ श्रि॒तः। 
(यु॒ञ्जन्ति॑ ब्र॒ध्नं योगे॑योगे।) {यु॒ञ्जन्ति॑ ब्र॒ध्नम॑रु॒षं चर॑न्तं॒ परि॑त॒स्थुषः॑। 
रोच॑न्ते रोच॒ना दि॒वि॥ 
योगे॑योगे त॒वस्त॑रं॒ वाजे॑वाजे हवामहे। 
सखा॑य॒ इन्द्र॑मू॒तये᳚॥} सु॒किँ॒शु॒कँ श॑ल्म॒लिं वि॒श्वरू॑पँ॒ हिर॑ण्यवर्णँ सु॒वृतँ॑ सुच॒क्रम्। 
आरो॑ह वध्व॒मृत॑स्य लो॒कꣴ स्यो॒नं पत्ये॑ वह॒तुं कृ॑णुष्व। 
उदु॑त्त॒रमा॒रोह॑न्ती व्य॒स्यन्ती॑ पृतन्य॒तः। 
मू॒र्धानं॒ पत्यु॒रारो॑ह प्र॒जया॑ च वि॒राड् भ॑व। 
सं॒राज्ञी॒ श्वशु॑रे भव सं॒राज्ञी᳚ श्वश्रु॒वां भ॑व । 
नना᳚न्दरि सं॒राज्ञी॑ भव सं॒राज्ञी॒ अधि॑ दे॒वृषु॑। 
स्नु॒षाणाँ॒ श्वशु॑राणां प्र॒जाया᳚श्च॒ धन॑स्य च। 
पती॑नां च देवॄ॒णां च॑ सजा॒तानां᳚ वि॒राड् भ॑व। 
नी॒ल॒लो॒हि॒ते भ॑वतः कृ॒त्या स॒क्तिर्व्य॑ज्यते। 
एध॑न्तेऽस्या ज्ञा॒तयः॒ पति॑र्ब॒न्धेषु॑ बध्यते। 
ये व॒ध्वश्च॒न्द्रं व॑ह॒तुं यक्ष्मा॒ यन्ति॒ जनाँ॒ अनु॑। 
पुन॒स्तान् य॒ज्ञिया॑ दे॒वा नय॑न्तु॒ यत॒ आग॑ताः। 
मा वि॑दन्परिप॒न्थिनो॒ य आ॒सीद॑न्ति॒ दम्प॑ती। 
सु॒गेभि॑र्दु॒र्गमती॑ता॒मप॑द्रा॒न्त्वरा॑तयः। 
सु॒गं पन्था॑न॒मारु॑क्ष॒मरि॑ष्टꣴ स्वस्ति॒वाह॑नम्। 
यस्मि॑न्वी॒रो न रिष्य॑त्य॒न्येषां᳚ वि॒न्दते॒ वसु॑॥६॥ 

विवाहे तीर्थादिव्यतिक्रमजपादयः
ता म॑न्दसा॒ना मनु॑षो दुरो॒ण आध॒त्तँ र॒यिं द॒शवी॑रं वच॒स्यवे᳚। 
कृ॒तं ती॒र्थँ सु॑प्रपा॒णँ शु॑भस्पती स्था॒णुं प॑थे॒ष्ठामप॑ दुर्म॒तिँ ह॑तम्। 
अ॒यं नो॑ म॒ह्याः पा॒रꣴ स्व॒स्ति ने॑ष॒द्वन॒स्पतिः॑। 
सीरा॑ नः सु॒तरा॑ भव दीर्घायु॒त्वाय॒ वर्च॑से। 
अ॒स्य॒ पा॒रे नि॑रृ॒तस्य॑ जी॒वा ज्योति॑रशीमहि। 
म॒ह्या इ॑न्द्रः स्व॒स्तये᳚। 
यदृ॒ते चि॑दभि॒ श्रिषः॑ पु॒रा ज॒र्तृभ्य॑ आ॒तृदः॑। 
संधा॑ता स॒न्धिं म॒घवा॑ पुरो॒वसु॒र्निष्क॑र्ता॒  विहृ॑तं॒ पुनः॑। 
(इडा॑मग्न इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने॒ त्वम॑ग्ने अ॒याऽसि॑।) {इडा॑मग्ने पुरु॒दँसँ॑ स॒निं गोः श॑श्वत्त॒मँ हव॑मनाय साध। 
स्यान्नः॑ सू॒नुस्तन॑यो वि॒जावाऽग्ने॒ सा ते॑ सुम॒तिर्भू᳚त्व॒स्मे॥ 
इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 
तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँ स॒ मा न॒ आयुः॒ प्रमो॑षीः॥ 
त्वं नो॑ अग्ने॒ वरु॑णस्य वि॒द्वान्दे॒वस्य॒ हेडोऽव॑यासिषीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्रमु॑मुग्ध्य॒स्मत्॥ 
स त्वं नो॑ अग्नेऽव॒मो भ॑वो॒ती नेदि॑ष्ठो अ॒स्या उ॒षसो॒ व्यु॑ष्टौ। 
अव॑यक्ष्व नो॒ वरु॑णँ॒ ररा॑णो वी॒हि मृ॑डी॒कँ सु॒हवो॑ न एधि॥ 
त्वम॑ग्ने अ॒याऽस्य॒या सन्मन॑सा हि॒तः। 
अ॒या सन् ह॒व्यमू॑हिषे॒ऽया नो॑ धेहि भेष॒जम्॥} ये ग॑न्ध॒र्वा अ॑प्स॒रस॑श्च दे॒वीरे॒षु वृ॒क्षेषु॑ वानस्प॒त्येष्वास॑ते। 
शि॒वास्ते अ॒स्यै व॒ध्वै॑ भवन्तु॒ मा हिँ॑सिषुर्वह॒तुमू॒ह्यमा॑नाम्। 
या ओष॑धयो॒ या न॒द्यो॑ यानि॒ धन्वा॑नि॒ ये वना᳚। 
ते त्वा॑ वधु प्र॒जाव॑तीं॒ प्र त्वे मु॑ञ्च॒न्त्वँह॑सः। 
संका॑शयामि वह॒तुं ब्रह्म॑णा गृ॒हैरघो॑रेण॒ चक्षु॑षा॒ मैत्रे॑ण। 
प॒र्याण॑द्धं वि॒श्वरू॑पं॒ यद॒स्याँ स्यो॒नं पति॑भ्यः सवि॒ता कृ॑णोतु॒ तत्। 
आ वा॑मगन्त्सुम॒तिर्वा॑जिनीवसू॒ न्य॑श्विना  हृ॒त्सु कामाँ॑ अयँसत। 
अभू॑तं गो॒पा मि॑थु॒ना शु॑भस्पती प्रि॒या अ॑र्य॒म्णो दुर्याँ॑ अशीमहि। 
अ॒यं नो॑ दे॒वः स॑वि॒ता बृह॒स्पति॑रिन्द्रा॒ग्नी मि॒त्रावरु॑णा स्व॒स्तये᳚। 
त्वष्टा॒ विष्णुः॑ प्र॒जया॑ सँररा॒णः काम॒ आया॑तं॒ कामा॑य त्वा॒ वि मु॑ञ्चतु॥७॥
विवाहे चर्मास्तरणादयः
शर्म॒ वर्मे॒दमाह॑रा॒स्यै नार्या॑ उप॒स्तिरे᳚। 
सिनी॑वालि॒ प्रजा॑यतामि॒यं भग॑स्य सुम॒ता अ॑सत्। 
गृ॒हान् भ॒द्रान् सु॒मन॑सः॒ प्रप॒द्येऽवी॑रघ्नी वी॒रव॑तः सु॒वीरा॑न्। 
इरां॒ वह॑तो घृ॒तमु॒क्षमा॑णा॒स्तेष्व॒हँ सु॒मनाः॒ सं वि॑शामि। 
आग॑न्गो॒ष्ठं महि॑षी॒ गोभि॒रश्वै॒रायु॑ष्मत्पत्नी प्र॒जया᳚ स्व॒र्वित्। 
ब॒ह्वीं प्र॒जां ज॒नय॑न्ती सुरत्ने॒मम॒ग्निँ श॒तहि॑माः सपर्यात्। 
अ॒यम॒ग्निर्गृ॒हप॑तिः सुसँ॒सत्पु॑ष्टि॒वर्ध॑नः। 
यथा॒ भग॑स्या॒भ्यां दद॑द्र॒यिं पुष्टि॒मथो᳚ प्र॒जाम्। 
प्र॒जया॑ आभ्यां प्रजापत॒ इन्द्रा᳚ग्नी॒ शर्म॑ यच्छतम्। 
यथैन॑यो॒र्न प्र॑मी॒याता॑ उ॒भयो॒र्जीव॑तोः प्र॒जाः। 
तेन॑ भू॒तेन॑ ह॒विषा॒ऽयमाप्या॑यतां॒ पुनः॑। 
जा॒यां याम॑स्मा॒ आवा᳚क्षु॒स्ताँ रसे॑ना॒भिव॑र्धताम्। 
अ॒भिव॑र्धतां॒ पय॑सा॒ऽभि रा॒ष्ट्रेण॑ वर्धताम्। 
र॒य्या स॒हस्र॑पोषसे॒मौ स्ता॒मन॑पेक्षितौ। 
इ॒हैव स्तं॒ मा  वियो᳚ष्टं॒ विश्व॒मायु॒र्व्य॑श्नुतम्। 
म॒ह्या इ॑न्द्रः स्व॒स्तये᳚। 
ध्रु॒वैधि पो᳚ष्या॒ मयि॒ मह्यं॑ त्वाऽदा॒द् बृह॒स्पतिः॑। 
मया॒ पत्या᳚ प्र॒जाव॑ती॒ सं जी॑व श॒रदः॑ श॒तम्। 
त्वष्टा॑ जा॒याम॑जनय॒त्त्वष्टा᳚ऽस्यै॒ त्वां पति᳚म्। 
त्वष्टा॑ स॒हस्र॒मायूँ॑षि दी॒र्घमायुः॑ कृणोतु वाम्। 
(इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने॒ त्वम॑ग्ने अ॒याऽसि॑)॥८॥ 

विवाहे चर्मोपवेशनादयः
इ॒ह गावः॒ प्रजा॑यध्वमि॒हाश्वा॑ इ॒ह पूरु॑षाः। 
इ॒हो स॒हस्र॑दक्षिणो रा॒यस्पोषो॒ निषी॑दतु। 
सोमे॑नादि॒त्या ब॒लिनः॒ सोमे॑न पृथि॒वी दृ॒ढा। 
अथो॒ नक्ष॑त्राणामे॒षामु॒पस्थे॒ सोम॒ आधि॑तः। 
प्रस्वः स्थः॒ प्रेयं प्र॒जया॒ भुव॑ने शोचेष्ट। 
इ॒ह प्रि॒यं प्र॒जया॑ ते॒ समृ॑ध्यताम॒स्मिन्गृ॒हे गार्ह॑पत्याय जागृहि। 
ए॒ना पत्या॑ त॒न्वँ॑ सँ सृ॑ज॒स्वाथा॒ जीव्री॑ वि॒दथ॒माव॑दासि। 
सु॒म॒ङ्ग॒लीरि॒यं व॒धूरि॒माँ स॑मेत॒ पश्य॑त। 
सौभा᳚ग्यम॒स्यै द॒त्वायाथास्तं॒ विपरे॑तन। 
ध्रु॒वक्षि॑तिर्ध्रु॒वयो॑निर्ध्रु॒वम॑सि ध्रु॒वतः॑ स्थि॒तम्। 
त्वं नक्ष॑त्राणां मे॒थ्यसि॒ स मा॑ पाहि पृतन्य॒तः। 
स॒प्त॒ ऋ॒षयः॑ प्रथ॒मां कृत्ति॑कानामरुन्ध॒तीं। 
यद्ध्रु॒वताँ॒ ह नि॒न्युः षट्कृत्ति॑का मुख्ययो॒गं वह॑न्ती॒यम॒स्माक॑मेधत्वष्ट॒मी। 
सद॑स॒स्पति॒मद्भु॑तं प्रि॒यमिन्द्र॑स्य॒ काम्य᳚म्। 
सनिं॑ मे॒धाम॑यासिषम्। 
उद्दी᳚प्यस्व जातवेदोऽप॒घ्नन्निरृ॑तिं॒ मम॑। 
प॒शूँश्च॒ मह्य॒माव॑ह॒ जीव॑नं च॒ दिशो॑ दिश । 
मानो॑ हिँसीज्जातवेदो॒ गामश्वं॒ पुरु॑षं॒ जग॑त्। 
अबि॑भ्र॒दग्न॒ आग॑हि श्रि॒या मा॒ परि॑ पातय॥९॥
विवाहे दण्डोत्थापनमन्त्रादयः
उ॒दी॒र्ष्वातो॑ विश्वावसो॒ नम॑सेडामहे त्वा। 
अ॒न्यामि॑च्छ प्रफ॒र्व्यँ॑ सं जा॒यां पत्या॑ सृज। 
उ॒दी॒र्ष्वातः॒  पति॑वति॒ ह्ये॑षा वि॒श्वाव॑सुं॒ नम॑सा गी॒र्भिरी᳚ट्टे। 
अ॒न्यामि॑च्छ पितृ॒षदं॒ व्य॑क्ताँ॒ स ते॑ भा॒गो ज॒नुषा॒ तस्य॑ विद्धि। 
अग्ने᳚ प्रायश्चित्ते॒ त्वं दे॒वानां॒ प्राय॑श्चित्तिरसि ब्राह्म॒णस्त्वा॑ ना॒थका॑मः॒ प्रप॑द्ये॒ याऽस्यां प॑ति॒घ्नी त॒नूः प्र॑जा॒घ्नी प॑शु॒घ्नी ल॑क्ष्मि॒घ्नी जा॑र॒घ्नीम॑स्यै॒तां कृ॑णोमि॒ स्वाहा᳚। 
वायो᳚ प्रायश्चित्त॒ आदि॑त्य प्रायश्चित्ते॒ प्रजा॑पते प्रायश्चित्ते॒ त्वं दे॒वानां॒ प्राय॑श्चित्तिरसि ब्राह्म॒णस्त्वा॑ ना॒थका॑मः॒ प्रप॑द्ये॒ याऽस्यां प॑ति॒घ्नी त॒नूः प्र॑जा॒घ्नी प॑शु॒घ्नी ल॑क्ष्मि॒घ्नी जा॑र॒घ्नीम॑स्यै॒ तां कृ॑णोमि॒ स्वाहा᳚। 
प्र॒स॒वश्चो॑पया॒मश्च॒ काट॑श्चार्ण॒वश्च॑ धर्ण॒सिश्च॒ द्रवि॑णं च॒ भग॑श्चा॒न्तरि॑क्षं च॒ सिन्धु॑श्च समु॒द्रश्च॒ सर॑स्वाँश्च वि॒श्वव्य॑चाश्च॒ ते यं द्वि॒ष्मो यश्च॑ नो॒ द्वेष्टि॒ तमे॑षां॒ जम्भे॑ दध्मः॒ स्वाहा᳚। 
मधु॑श्च॒ माध॑वश्च शु॒क्रश्च॒ शुचि॑श्च॒ नभ॑श्च नभ॒स्य॑श्चे॒षश्चो॒र्जश्च॒ सह॑श्च सह॒स्य॑श्च॒ तप॑श्च तप॒स्य॑श्च॒ ते यं द्वि॒ष्मो यश्च॑ नो॒ द्वेष्टि॒ तमे॑षां॒ जम्भे॑ दध्मः॒ स्वाहा᳚। 
चि॒त्तं च॒ चित्ति॒श्चाकू॑तं॒ चाकू॑ति॒श्चाधी॑तं॒ चाधी॑तिश्च॒ विज्ञा॑तं च वि॒ज्ञानं॑ च॒ नाम॑ च॒ क्रतु॑श्च॒ दर्श॑श्च पू॒र्णमा॑सश्च॒ ते यं द्वि॒ष्मो यश्च॑ नो॒ द्वेष्टि॒ तमे॑षां॒ जम्भे॑ दध्मः॒ स्वाहा᳚। 
भूः स्वाहा॒ भुवः॒ स्वाहा॒ सुवः॒ स्वाहोꣴ स्वाहा᳚॥१०॥
विवाहे वधवरयोरन्योन्यसमीक्षणादयः
अप॑श्यं त्वा॒ मन॑सा॒ चेकि॑तानं॒ तप॑सो जा॒तं तप॑सो॒ विभू॑तम्। 
इ॒ह प्र॒जामि॒ह र॒यिँ ररा॑णः॒ प्रजा॑यस्व प्र॒जया॑ पुत्रकाम। 
अप॑श्यं त्वा॒ मन॑सा॒ दीध्या॑ना॒ꣴ स्वायां᳚  त॒नूँ ऋ॒त्विये॒ नाथ॑मानाम्। 
उप॒ मामु॒च्चा यु॑व॒तिर्बभू॑याः॒ प्रजा॑यस्व प्र॒जया॑ पुत्रकामे। 
सम॑ञ्जन्तु॒ विश्वे॑ दे॒वाः समापो॒ हृद॑यानि नौ। 
सं मा॑त॒रिश्वा॒ सं धा॒ता समु॒ देष्ट्री॑ दिदेष्टु नौ। 
प्रजा॑पते त॒न्वं॑ मे जुषस्व॒ त्वष्ट॑र्दे॒वोभिः॑ स॒हसा॒म इ॑न्द्र। 
विश्वै᳚र्दे॒वै रा॒तिभिः॑ सँररा॒णः पुँ॒सां ब॑हू॒नां मा॒तरः॑ स्याम। 
आ नः॑ प्र॒जां ज॑नयतु प्र॒जाप॑तिराजर॒साय॒ सम॑नक्त्वर्य॒मा। 
अदु॑र्मङ्गलीः पतिलो॒कमावि॑श॒  शं नो॑ भव द्वि॒पदे॒ शं चतु॑ष्पदे। 
तां पू॑षञ्छि॒वत॑मा॒मेर॑यस्व॒ यस्यां॒ बीजं॑ मनु॒ष्या॑ वप॑न्ति। 
या न॑ ऊ॒रू उ॑श॒ती वि॒स्रया॑तै॒  यस्या॑मु॒शन्तः॑ प्र॒हरे॑म॒ शेफ᳚म्॥११॥ 

गर्भाधाने समावेशनजपः
आरो॑हो॒रुमुप॑बर्हस्व बा॒हुं परि॑ष्वजस्व जा॒याँ सु॑मन॒स्यमा॑नः। 
तस्यां᳚ पुष्यतं मिथु॒नौ सयो॑नी ब॒ह्वीं प्र॒जां ज॒नय॑न्तौ॒ सरे॑तसा। 
आ॒र्द्रयाऽर॑ण्या॒ यत्राम॑न्थ॒त्पुरु॑षं॒ पुरु॑षेण श॒क्रः। 
तदे॒तौ मि॑थु॒नौ सयो॑नी प्र॒जया॒ऽमृते॑ने॒ह ग॑च्छतम्। 
अ॒हं गर्भ॒मद॑धा॒मोष॑धीष्व॒हं विश्वे॑षु॒ भुव॑नेष्व॒न्तः। 
अ॒हं प्र॒जा अ॑जनयं पितृ॒णाम॒हं जनि॑भ्यो  अव॒रीषु॑ पु॒त्रान्। 
पु॒त्रिणे॒मा कु॑मा॒रिणा॒ विश्व॒मायु॒र्व्य॑श्नुतम्। 
उ॒भा हिर॑ण्यपेशसा वी॒तिहो᳚त्रा कृ॒तद्व॑सू। 
द॒श॒स्यं त्वा॒ऽमृता॑य॒ कँ शमूधो॑ रोम॒शँ ह॑थो दे॒वेषु॑ कृ॒णुतो॒ दुवः॑॥१२॥
गर्भाधाने ऋतुसमावेशः
विष्णु॒र्योनिं॑ कल्पयतु॒ त्वष्टा॑ रू॒पाणि॑ पिँशतु। 
आसि॑ञ्चतु प्र॒जाप॑तिर्धा॒ता गर्भं॑ दधातु ते। 
गर्भं॑ धेहि सिनीवालि॒ गर्भं॑ धेहि सरस्वति। 
गर्भं॑ ते अ॒श्विनौ॑ दे॒वावाध॑त्तां॒ पुष्क॑रस्रजा। 
हि॒र॒ण्ययी॑ अ॒रणी॒ यं नि॒र्मन्थ॑तो अ॒श्विना᳚। 
तं ते॒ गर्भँ॑ हवामहे दश॒मे मा॒सि सूत॑वे। 
यथे॒यं पृ॑थि॒वी म॒ही तिष्ठ॑न्ती॒ गर्भ॑माद॒धे। 
 ए॒वं त्वं गर्भ॒माध॑त्स्व दश॒मे मा॒सि सूत॑वे। 
यथा॑ पृथि॒व्य॑ग्निगर्भा॒ द्यौर्यथेन्द्रे॑ण ग॒र्भिणी᳚। 
वा॒युर्यथा॑ दि॒शां  गर्भ॑ ए॒वं गर्भं॑ दधामि ते। 
विष्णो॒ श्रेष्ठे॑न रू॒पेणा॒स्यां नार्यां᳚ गवी॒न्या᳚म्। 
पुमाँ॑सं॒ गर्भ॒माधे॑हि दश॒मे मा॒सि सूत॑वे। 
नेज॑मेष॒ परा॑पत॒  सपु॑त्रः॒ पुन॒राप॑त। 
अ॒स्यै मे पु॒त्रका॑मायै॒ गर्भमाधे॑हि॒ यः पुमा॑न्। 
व्यस्य॒ योनिं॒ प्रति॒ रेतो॑ गृहाण॒ पुमा᳚न्पु॒त्रो धी॑यतां॒ गर्भो॑ अ॒न्तः। 
तं मा॒ता द॑श॒मासो॑ बिभर्तु॒ स जा॑यतां वी॒रत॑मः॒ स्वाना᳚म्। 
आ ते॒ गर्भो॒ योनि॑मेतु॒ पुमा॒न्बाण॑ इवेषु॒धिम्। 
आ वी॒रो जा॑यतां पुत्रस्ते॑ दश॒मास्यः॑॥१३॥ 

क॒रोमि॑ ते प्राजाप॒त्यमा गर्भो॒ योनि॑मेतु ते। 
अनू॑नः पू॒र्णो जा॑यता॒मश्लो॒णोऽपि॑शाचधीतः। 
पुमास्ते पु॒त्रो  ना॑रि॒ तं पुमा॒ननु॑जायताम्। 
तानि॑ भ॒द्राणि॒ बीजा᳚न्यृष॒भा ज॑नयन्तु नौ। 
यानि॑ भ॒द्राणि॒ बीजा᳚न्यृष॒भा ज॑नय॒न्ति नः॑। 
तैस्त्वं पु॒त्रान् वि॑न्दस्व॒ सा प्र॒सूर्धे॑नु॒का भ॑व। 
काम॒प्रमृ॑ध्यतां॒ मह्य॒मप॑राजितमे॒व मे᳚। 
यं कामं॑ का॒मये॑ देव॒ तं मे॑ वायो॒ सम॑र्धय॥
अर्थप्राध्वस्य परिक्षवपरिकासने जपः
अ॒नु॒ह॒वं प॑रिह॒वं प॑रीवा॒दं प॑रिक्ष॒पम्। 
दुःस्व॑प्नं॒ दुरु॑दितं॒ तद्द्वि॒षद्भ्यो॑ दिशाम्य॒हम्। 
अनु॑हूतं॒ परि॑हूतँ श॒कुने॒र्यदशा॑कु॒नम् । 
मृ॒गस्य॑ सृ॒तम॑क्ष्णया॒ तद्द्वि॒षद्भ्यो॑ दिशाम्य॒हम्। 

चित्रियस्य वनस्पतेरभिमन्त्रणम्
आ॒रात्ते॑ अ॒ग्निर॑स्त्वा॒रात्प॑र॒शुर॑स्तु ते। 
नि॒वा॒ते त्वा॒ऽभि व॑र्षतु स्व॒स्ति ते᳚ऽस्तु वनस्पते स्व॒स्ति मे᳚ऽस्तु वनस्पते। 

शकृद्रीतेरुपस्थानम्
नमः॑ शकृ॒त्सदे॑ रु॒द्राय॒ नमो॑ रु॒द्राय॑ शकृ॒त्सदे᳚। 
गो॒ष्ठम॑सि॒ नम॑स्ते अस्तु॒ मा मा॑ हिँसीः। 

सिग्वातस्याभिमन्त्रणम्
सिग॑सि॒ नसि॒ वज्रो॒ नम॑स्ते अस्तु॒ मा मा॑ हिँसीः।
शकुनेरभिमन्त्रनम्
उ॒द्गा॒तेव॑ श॒कुने॒ साम॑ गायसि ब्रह्मपु॒त्र इ॑व॒ सव॑नेषु शँससि। 
स्व॒स्ति नः॑ श॒कुने॑ अस्तु॒ प्रति॑ नः सु॒मना॑ भव॥१४॥
भाग्यसूक्तम्
प्रा॒तर॒ग्निं प्रा॒तरिन्द्रँ॑ हवामहे प्रा॒तर्मि॒त्रावरु॑णा प्रा॒तर॒श्विना᳚। 
प्रा॒तर्भगं॑ पू॒षणं॒ ब्रह्म॑ण॒स्पतिं॑ प्रा॒तः सोम॑मु॒त रु॒द्रँ हु॑वेम। 
प्रा॒त॒र्जितं॒ भग॑मु॒ग्रँ हु॑वेम व॒यं पु॒त्रमदि॑ते॒र्यो वि॑ध॒र्ता। 
आ॒ध्रश्चि॒द्यं मन्य॑मानस्तु॒रश्चि॒द्राजा॑ चि॒द्यं भगं॑ भ॒क्षीत्याह॑। 
भग॒ प्रणे॑त॒र्भग॒ सत्य॑राधो॒ भगे॒मां धिय॒मुद॑व॒दद॑न्नः। 
भग॒ प्रणो॑ जनय॒ गोभि॒रश्वै॒र्भग॒ प्रनृभि॑र्नृ॒वन्तः॑ स्याम। 
उ॒तेदानीं॒ भग॑वन्तः स्यामो॒त प्रपि॒त्व उ॒त मध्ये॒ अह्ना᳚म्। 
उ॒तोदि॑ता मघव॒न् सूर्य॑स्य व॒यं दे॒वानाँ॑ सुम॒तौ स्या॑म। 
भग॑ ए॒व भग॑वाँ अस्तु देवा॒स्तेन॑ व॒यं भग॑वन्तः स्याम। 
तं त्वा॑ भग॒ सर्व॒ इज्जो॑हवीमि॒ स नो॑ भग पुर ए॒ता भ॑वे॒ह। 
सम॑ध्व॒रायो॒षसो॑ नमन्त दधि॒क्रावे॑व॒ शुच॑ये प॒दाय॑। 
अ॒र्वा॒ची॒नं व॑सु॒विदं॒ भगं॑ नो॒ रथ॑मि॒वाश्वा॑ वा॒जिन॒ आव॑हन्तु। 
अश्वा॑वती॒र्गोम॑तीर्न उ॒षासो॑ वी॒रव॑तीः॒ सद॑मुच्छन्तु भ॒द्राः। 
घृ॒तं दुहा॑ना वि॒श्वतः॒ प्रपी॑ना यू॒यं पा॑त स्व॒स्तिभिः॒ सदा॑ नः॥१५॥ 

पत्युर्वशीकरणं कर्म
इ॒मां खना॒म्योष॑धीं वी॒रुधं॒ बल॑वत्तमाम्। 
यया॑ स॒पत्नीं॒ बाध॑ते॒ यया॑ संवि॒न्दते॒ पति᳚म्। 
उ॒त्ता॒नप॑र्णे॒ सुभ॑गे॒ सह॑माने॒ सह॑स्वति। 
स॒पत्नीं᳚ मे॒ परा॑धम॒ पतिं॑ मे॒ केव॑लं कृधि। 
उत्त॑रा॒ऽहमुत्त॑र॒ उत्त॒रेदुत्त॑राभ्यः । 
अथा॑ स॒पत्नी॒ या ममाध॑रा॒ साऽध॑राभ्यः। 
न ह्य॑स्यै॒ नाम॑ गृभ्णामि॒ नो अ॒स्मिन्र॑मते॒ जने᳚। 
परा॑मे॒व प॑रा॒वतँ॑ स॒पत्नीं᳚ नाशयामसि। 
अ॒हम॑स्मि॒ सह॑मा॒नाऽथ॒ त्वम॑सि सास॒हिः। 
उ॒भे सह॑स्वती भू॒त्वा स॒पत्नीं᳚ मे सहावहै। 
उप॑ तेऽधाँ॒ सह॑मानाम॒भि त्वा॑ऽधाँ॒ सही॑यसा। 
मामनु॒ प्र ते॒ मनो॑ व॒त्सं गौरि॑व धावतु प॒था वारि॑व धावतु॥१६॥
सपत्नीबाधनं कर्म
उद॒सौ सूर्यो॑ अगा॒दुद॒यं मा॑म॒को भगः॑। 
अ॒हं तद्विद्व॒ला प॑तिम॒भ्य॑साक्षि विषास॒हिः। 
अ॒हं के॒तुर॒हं मू॒र्धाऽहमु॒ग्रा वि॒वाच॑नी । 
 ममेदनु॒ क्रतुं॒ पतिः॑ सेहा॒नाया॑ उ॒वाच॑रेत्। 
मम॑ पु॒त्राः श॑त्रु॒हणोऽथो॑ मे दुहि॒ता वि॒राट्। 
उ॒ताहम॑स्मि॒ संज॑या॒ पत्यु॑र्मे॒ श्लोक॑ उत्त॒मः। 
येनेन्द्रो॑ ह॒विषा॑ कृ॒त्य॑भवद् दि॒व्यु॑त्त॒मः। 
 अ॒हं तद॑क्रि देवा असप॒त्ना किला॑भवम्। 
अ॒स॒प॒त्ना स॑पत्नि॒घ्नी जय॑न्त्यभि॒भूव॑रीः । 
आवि॑त्सि॒ सर्वा॑साँ॒ राधो॒ वर्चो॒ अस्थे॑यसामिव। 
सम॑जैषमि॒मा अ॒हँ स॒पत्नी॑रभि॒भूव॑रीः। 
यथा॒ऽहम॑स्य वी॒रस्य॑ वि॒राजा॑मि॒ धन॑स्य च॥१७॥
वध्वाः यक्ष्मादिहरं कर्म
अ॒क्षीभ्यां᳚ ते॒ नासि॑काभ्यां॒ कर्णा᳚भ्यां॒ चुबु॑का॒दधि॑। 
यक्ष्मँ॑ शीर्ष॒ण्यं॑ म॒स्तिष्का᳚ज्जि॒ह्वाया॒ विवृ॑हामि ते। 
ग्री॒वाभ्य॑स्त उ॒ष्णिहा᳚भ्यः॒ कीक॑साभ्योऽनू॒क्या᳚त्। 
यक्ष्मं॑ दोष॒ण्य॑मँसा᳚भ्यां बा॒हुभ्यां॒ विवृ॑हामि ते। 
आ॒न्त्रेभ्य॑स्ते॒ गुदा᳚भ्यो वनि॒ष्ठोर्हृद॑या॒दधि॑। 
यक्ष्मं॒ मत॑स्नाभ्यां य॒क्नः प्ला॒शिभ्यो॒ विवृ॑हामि ते। 
ऊ॒रुभ्यां᳚ तेऽष्ठी॒वद्भ्यां॒ जङ्घा᳚भ्यां॒ प्रप॑दाभ्याम्। 
यक्ष्म॒ꣴ श्रोणी᳚भ्यां  भा॒सदा᳚द् ध्वँ॒ससो॒ विवृ॑हामि ते। 
मेह॑नाद् वल॒ङ्कर॑णा॒ल्लोम॑भ्यस्ते न॒खेभ्यः॑। 
यक्ष्मँ॒ सर्व॑स्मादा॒त्मन॒स्तमि॒मं विवृ॑हामि ते। 
अङ्गा॑दङ्गा॒ल्लोम्नो॑लोम्नो जा॒तं पर्व॑णि पर्वणि। 
यक्ष्मँ॒ सर्व॑स्मादा॒त्मन॒स्तमि॒मं विवृ॑हामि ते। 
परा॑देहि शाब॒ल्यं॑ ब्र॒ह्मभ्यो॒ विभ॑जा॒ वसु॑। 
कृ॒त्यैषा प॒द्वती॑ भू॒त्वा जा॒याऽवि॑शते॒ पति᳚म्। 
आ॒श्ली॒ला  त॒नूर्भ॑वति॒ रुश॑ती पा॒पया॑ऽमु॒या। 
पति॒र्यद्व॒ध्वै॑ वास॑सा॒  स्वमङ्ग॑मभि॒ धित्स॑ति। 
क्रू॒रमे॒तत्कटु॑कमे॒तद॑पा॒ष्ठव॑द्वि॒षव॒न्नैतदत्त॑वे। 
सू॒र्यां यः प्र॒त्यक्षं॑ वि॒द्यात्स ए॒तत्प्रति॑गृह्णीयात्। 
आ॒शस॑नं वि॒शस॑न॒मथो॑ अधि वि॒चर्त॑नम्। 
सू॒र्यायाः᳚ पश्य रू॒पाणि॒ तानि॑ ब्र॒ह्मोत शँ॑सति॥१८॥
मन्त्रप्रश्नः २
उपनयने क्षुरकर्म
उ॒ष्णेन॑ वायवुद॒केनेह्यदि॑तिः॒ केशा॑न् वपतु। 
आप॑ उन्दन्तु जी॒वसे॑ दीर्घायु॒त्वाय॒ वर्च॑से। 
ज्योक् च॒ सूर्यं॑ दृ॒शे। 
येनाव॑पत् सवि॒ता क्षु॒रेण॒ सोम॑स्य॒ राज्ञो॒ वरु॑णस्य वि॒द्वान्। 
तेन॑ ब्रह्माणो वपते॒दम॒स्यायु॑ष्मा॒ञ्जर॑दष्टि॒र्यथाऽस॑द॒यम॒सौ। 
येन॑ पू॒षा वृह॒स्पते॑र॒ग्नेरिन्द्र॑स्य॒ चायु॒षेऽव॑पत्। 
तेना॒स्यायु॑षे वप॒ सौश्लो᳚क्याय स्व॒स्तये᳚। 
येन॒ भूय॒श्चरा᳚त्य॒यं ज्योक् च॒ पश्या॑ति॒ सूर्य᳚म्। 
तेना॒स्यायु॑षे वप॒ सौश्लो᳚क्याय स्व॒स्तये᳚। 
येन॑ पू॒षा बृह॒स्पते॑रग्नेरिन्द्र॑स्य॒ चायु॒षेऽव॑पत्। 
तेन॑ ते वपाम्यसा॒वायु॑षा॒ वर्च॑सा॒ यथा॒ ज्योक् सु॒मना॒ असाः᳚। 
यत्क्षु॒रेण॑ म॒र्चय॑ता सुपे॒शसा॒ वप्त्रा॒ वप॑सि॒ केशा॑न्। 
शु॒न्धि॒ शिरो॒ माऽस्यायुः॒ प्रमो॑षीः। 
उ॒प्त्वाय॒ केशा॒न् वरु॑णस्य॒ राज्ञो॒ बृह॒स्पतिः॑ सवि॒ता सोमो॑ अ॒ग्निः। 
तेभ्यो॑ नि॒धानं॑ बहु॒धाऽन्व॑विन्दन्नन्त॒रा द्यावा॑पृथि॒वी अ॒पः सुवः॑॥१॥ 

उपनयने समिदाधानाश्मास्थापने
आ॒यु॒र्दा दे॑व ज॒रसं॑ गृणा॒नो घृ॒तप्र॑तीको घृ॒तपृ॑ष्ठो अग्ने। 
घृ॒तं पिब॑न्न॒मृतं॒ चारु॒ गव्यं॑ पि॒तेव॑ पु॒त्रं ज॒रसे॑ नये॒मम्। 
आति॑ष्ठे॒ममश्मा॑न॒मश्मे॑व॒ त्वꣴ स्थि॒रो भ॑व। 
अ॒भिति॑ष्ठ पृतन्य॒तः सह॑स्व पृतनाय॒तः। 

उपनयने वासःपरिधानम्
रे॒वती᳚स्त्वा॒ व्य॑क्ष्ण॒न्कृत्ति॑का॒श्चाकृ॑न्तꣴस्त्वा। 
धियो॑ऽवय॒न्नव॒ ग्ना अ॑वृञ्जन् स॒हस्र॒मन्ताँ॑ अ॒भितो॑ अयच्छन्। 
दे॒वीर्दे॒वाय॑ परि॒धी स॑वि॒त्रे म॒हत् तदा॑सामभवन्महित्व॒नम्। 
या अकृ॑न्त॒न्नव॑य॒न् या अत॑न्वत॒ याश्च॑ दे॒वीरन्ता॑न॒भितो॑ऽददन्त। 
तास्त्वा॑ दे॒वीर्ज॒रसे॒ संव्य॑य॒न्त्वायु॑ष्मानि॒दं परि॑धत्स्व॒ वासः॑। 
परि॑धत्त धत्त॒ वास॑सैनँ श॒तायु॑षं कृणुत दी॒र्घमायुः॑। 
बृह॒स्पतिः॒ प्राय॑च्छ॒द्वास॑ ए॒तत्सोमा॑य॒ राज्ञे॒ परि॑धात॒वा उ॑। 
ज॒रां ग॑च्छासि॒ परि॑धत्स्व॒ वासो॒ भवा॑ कृष्टी॒नाम॑भिशस्ति॒पावा᳚। 
श॒तं च॑ जीव श॒रदः॑ सु॒वर्चा॑ रा॒यश्च॒ पोष॒मुप॒ संव्य॑यस्व। 
परी॒दं वासो॒ अधि॑धाः स्व॒स्तयेऽभू॑रापी॒नाम॑भिशस्ति॒पावा᳚। 
श॒तं च॑ जीव श॒रदः॑ पुरू॒चीर्वसू॑नि चा॒र्यो वि॑भजासि॒ जीव॑न्। 

उपनयने मौञ्ज्यजिनमन्त्राः
इ॒यं दुरु॑क्तात्परि॒बाध॑माना॒ शर्म॒ वरू॑थं पुन॒ती न॒ आगा᳚त्। 
प्रा॒णा॒पा॒नाभ्यां॒ बल॑मा॒भर॑न्ती प्रि॒या दे॒वानाँ॑ सु॒भगा॒ मेख॑ले॒यम्। 
ऋ॒तस्य॑ गो॒प्त्री तप॑सः पर॒स्पी घ्न॒ती रक्षः॒ सह॑माना॒ अरा॑तीः। 
सा नः॑ सम॒न्तमनु॒ परी॑हि भ॒द्रया॑ भ॒र्तार॑स्ते॒ मेख॑ले॒ मा रि॑षाम। 
मि॒त्रस्य॒ चक्षु॒र्धरु॑णं॒ बली॑य॒स्तेजो॑ यश॒स्वि स्थ॒विरँ॒ समि॑द्धम्। 
अ॒ना॒ह॒न॒स्यं वस॑नं जरि॒ष्णु परी॒दं वा॒ज्यजिनं॑ दधे॒ऽहम्॥२॥ 

उपनयनम्
आ॒ग॒न्त्रा सम॑गन्महि॒ प्रसु॑ मृ॒त्युं यु॑योतन। 
अरि॑ष्टाः॒ संच॑रेमहि स्व॒स्ति च॑रतादि॒ह स्व॒स्त्या गृ॒हेभ्यः॑। 
स॒मु॒द्रादू॒र्मिर्मधु॑माँ॒ उदा॑रदुपाँ॒शुना॒ सम॑मृत॒त्वम॑श्याम्। 
इ॒मे नु ते र॒श्मयः॒ सूर्य॑स्य॒ येभिः॑ सपि॒त्वं पि॒तरो॑ न॒ आय॑न्। 

अ॒ग्निष्टे॒ हस्त॑मग्रभी॒त्सोम॑स्ते॒ हस्त॑मग्रभीत्सवि॒ता ते॒ हस्त॑मग्रभी॒त्सर॑स्वती ते॒ हस्त॑मग्रभीत्पू॒षा ते॒ हस्त॑मग्रभीदर्य॒मा ते॒ हस्त॑मग्रभी॒दँशु॑स्ते॒ हस्त॑मग्रभी॒द्भग॑स्ते॒ हस्त॑मग्रभीन्मि॒त्रस्ते॒ हस्त॑मग्रभीन्मि॒त्रस्त्वम॑सि॒ धर्म॑णा॒ऽग्निरा॑चा॒र्यस्तव॑। 

अ॒ग्नये᳚ त्वा॒ परि॑ ददाम्यसौ॒ सोमा॑य त्वा॒ परि॑ ददाम्यसौ सवि॒त्रे त्वा॒ परि॑ ददाम्यसौ॒ सर॑स्वत्यै त्वा॒ परि॑ ददाम्यसौ मृ॒त्यवे᳚ त्वा॒ परि॑ ददाम्यसौ य॒माय॑ त्वा॒ परि॑ ददाम्यसौ ग॒दाय॑ त्वा॒ परि॑ ददाम्यसा॒वन्त॑काय त्वा॒ परि॑ ददाम्यसाव॒द्भ्यस्त्वा॒ परि॑ ददाम्यसा॒वोष॑धीभ्यस्त्वा॒ परि॑ ददाम्यसौ पृथि॒व्यै त्वा॒ सवै᳚श्वान॒रायै॒ परि॑ ददाम्यसौ। 

दे॒वस्य॑ त्वा सवि॒तुः प्र॑स॒व उप॑नये॒ऽसौ। 
सु॒प्र॒जाः प्र॒जया॑ भूयाः सु॒वीरो॑ वी॒रैः सु॒वर्चा॒ वर्च॑सा सु॒पोषः॒ पोषैः᳚। 

ब्र॒ह्म॒चर्य॒मागा॒मुप॒ मा न॑यस्व दे॒वेन॑ सवि॒त्रा प्रसू॑तः। 
कोनामा᳚स्य॒सौ नामा᳚ऽस्मि॒ कस्य॑ ब्रह्मचा॒र्य॑स्यसौ प्रा॒णस्य॑ ब्रह्मचा॒र्य॑स्म्य॒सावे॒ष ते॑ देव सूर्य ब्रह्मचा॒री तं गो॑पाय स॒ मा मृ॑तै॒ष ते॑ सूर्य पु॒त्रः सुदी᳚र्घा॒युः स॒ मा मृ॑त। 
याꣴ स्व॒स्तिम॒ग्निर्वा॒यः सूर्य॑श्च॒न्द्रमा॒ आपोऽनु॒ सं चर॑न्ति॒ ताꣴ स्व॒स्तिमनु॒ सं च॑रासा॒वध्व॑नामध्वपते॒ श्रेष्ठ॒स्याध्व॑नः पा॒रम॑शीय॥३॥
उपनयने होममन्त्राः
(योगे॑योगे त॒वस्त॑रमि॒मम॑ग्न॒ आयु॑षे॒ वर्च॑से कृ॒धीति॒ द्वे।) {योगे॑योगे त॒वस्त॑रं॒ वाजे॑वाजे हवामहे। 
सखा॑य॒ इन्द्र॑मू॒तये᳚॥ 
इ॒मम॑ग्न॒ आयु॑षे॒ वर्च॑से कृधि प्रि॒यँ रेतो॑ वरुण सोम राजन्। 
मा॒तेवा᳚स्मा अदिते॒ शर्म॑ यच्छ॒ विश्वे॑देवा॒ जर॑दष्टि॒र्यथाऽस॑त्॥} श॒तमिन्नु श॒रदो॒ अन्ति॑ देवा॒ यत्रा॑ नश्च॒क्रा ज॒रसं॑ त॒नूना᳚म्। 
पु॒त्रासो॒ यत्र॑ पि॒तरो॒ भव॑न्ति॒ मा नो॑ म॒ध्या री॑रिष॒तायु॒र्गन्तोः᳚। 
आ॒ग्निष्ट॒ आयुः॑ प्रत॒रां द॑धात्व॒ग्निष्टे॒ पुष्टिं॑ प्रत॒रां कृ॑णोतु। 
इन्द्रो॑ म॒रुद्भि॑रृतु॒धा कृ॑णोत्वादि॒त्यैस्ते॒ वसु॑भि॒रा द॑धातु। 
मे॒धां मह्य॒मङ्गि॑रसो मे॒धाँ स॑प्त॒र्षयो॑ ददुः। 
मे॒धां मह्यं॑ प्र॒जाप॑तिर्मे॒धाम॒ग्निर्द॑दातु मे। 
अ॒प्स॒रासु॑ च॒ या मे॒धा ग॑न्ध॒र्वेषु॑ च॒ यद्यशः॑। 
दैवी॒ या मा॑नु॒षी मे॒धा सा मामावि॑शतादि॒ह। 
(इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने॒ त्वम॑ग्ने अ॒याऽसि॑।) 
उपनयने सावित्री
रा॒ष्ट्र॒भृद॑स्याचार्यास॒न्दी मा त्वद्यो॑षम्। 
(तत्स॑वि॒तुर्वरे᳚ण्य॒मित्ये॒षा।) अवृ॑धम॒सौ सौ᳚म्य प्रा॒ण स्वं मे॑ गोपाय। 
ब्रह्म॑ण आ॒णी स्थः॑॥४॥ 

उपनयने दण्डदानादयः
सु॒श्रवः॑ सु॒श्रव॑सं मा कुरु॒ यथा॒ त्वँ सु॒श्रवः॑ सु॒श्रवा॑ अस्ये॒वम॒हँ सु॒श्रवः॑ सु॒श्रवा॑ भूयासं॒ यथा॒ त्वँ सु॒श्रवो॑ दे॒वानां᳚ निधिगो॒पो᳚ऽस्ये॒वम॒हं ब्रा᳚ह्म॒णानां॒ ब्रह्म॑णो निधिगो॒पो भू॑यासम्। 

स्मृ॒तं च॒ मेऽस्मृ॑तं च मे॒ तन्म॑ उ॒भयं॑ व्र॒तं नि॒न्दा च॒ मेऽनि॑न्दा च मे॒ तन्म॑ उ॒भयं॑ व्र॒तꣴ श्र॒द्धा च॒ मेऽश्र॑द्धा च मे॒ तन्म॑ उ॒भयं॑ व्र॒तं वि॒द्या च॒ मेऽवि॑द्या च मे॒ तन्म॑ उ॒भयं॑ व्र॒तꣴ श्रु॒तं च॒ मेऽश्रु॑तं च मे॒ तन्म॑ उ॒भयं॑ व्र॒तँ स॒त्यं च॒ मेऽनृ॑तं च मे॒ तन्म॑ उ॒भयं॑ व्र॒तं तप॑श्च॒ मेऽत॑पश्च मे॒ तन्म॑ उ॒भयं॑ व्र॒तं व्र॒तं च॒ मेऽव्र॑तं च मे॒ तन्म॑ उ॒भयं॑ व्र॒तं यद्ब्रा᳚ह्म॒णानां॒ ब्रह्म॑णि व्र॒तं यद॒ग्नेः सेन्द्र॑स्य॒ सप्र॑जापतिकस्य॒ सदे॑वस्य॒ सदे॑वराजस्य॒ सम॑नुष्यस्य॒ सम॑नुष्यराजस्य॒ सपि॑तृकस्य॒ सपि॑तृराजस्य॒ सग॑न्धर्वाप्सर॒स्कस्य॒ यन्म॑ आ॒त्मन॑ आ॒त्मनि॑ व्र॒तं तेना॒हँ सर्व॑व्रतो भूयासम्। 

उदायु॑षा स्वा॒युषोदोष॑धीनाँ॒ रसे॒नोत्प॒र्जन्य॑स्य॒ शुष्मे॒नोद॑स्थाम॒मृताँ॒ अनु॑। 

तच्चक्षु॑र्दे॒वहि॑तं पु॒रस्ता᳚च्छु॒क्रमु॒च्चर॑त्। 
पश्ये॑म श॒रदः॑ श॒तं जावे॑म श॒रदः॑ श॒तं नन्दा॑म श॒रदः॑ श॒तं मोदा॑म श॒रदः॑ श॒तं भवा॑म श॒रदः॑ श॒तँ शृ॒णवा॑म श॒रदः॑ श॒तं प्रब्र॑वाम श॒रदः॑ श॒तमजी॑ताः स्याम श॒रदः॑ श॒तं ज्योक् च॒ सुर्यं॑ दृ॒शे। 

यस्मि॑न्भू॒तं च॒ भव्यं॑ च॒ सर्वे॑ लो॒काः स॒माहि॑ताः। 
तेन॑ गृह्णामि त्वाम॒हं मह्यं॑ गृह्णामि त्वाम॒हं प्र॒जाप॑तिना त्वा॒ मह्यं॑ गृह्णाम्यसौ॥५॥
उपनयने समिदाधानम्
परि॑ त्वाऽग्ने॒ परि॑ मृजा॒म्यायु॑षा च॒ धने॑न च। 
सु॒प्र॒जाः प्र॒जया॑ भूयासँ सु॒वीरो॑ वि॒रैः सु॒वर्चा॒ वर्च॑सा सु॒पोषः॒ पोषैः᳚ सु॒गृहो॑ गृ॒हैः सु॒पतिः॒ पत्या॑ सुमे॒धा मे॒धया॑ सु॒ब्रह्मा᳚ ब्रह्मचा॒रिभिः॑। 
अ॒ग्नये॑ समि॒धमाहा॑र्षं बृह॒ते जा॒तवे॑दसे। 
यथा॒ त्वम॑ग्ने स॒मिधा॑ समि॒ध्यस॑ ए॒वं मा॒मायु॑षा॒ वर्च॑सा स॒न्या मे॒धया᳚ प्र॒जया॑ प॒शुभि॑र्ब्रह्मवर्च॒सेना॒न्नाद्ये॑न॒ समे॑धय॒ स्वाहा᳚। 
एधो᳚ऽस्येधिषी॒महि॒ स्वाहा᳚। 
स॒मिद॑सि समे॒धिषी॒महि॒ स्वाहा᳚। 
तेजो॑ऽसि॒ तेजो॒ मयि॑ धेहि॒ स्वाहा᳚। 
अपो॑ अ॒द्यान्व॑चारिषँ॒ रसे॑न॒ सम॑सृक्ष्महि। 
पय॑स्वाँ अग्न॒ आग॑मं॒ तं मा॒ सँसृ॑ज॒ वर्च॑सा॒ स्वाहा᳚। 
सं मा᳚ऽग्ने॒ वर्च॑सा सृज प्र॒जया॑ च॒ धने॑न च॒ स्वाहा᳚। 
वि॒द्युन्मे॑ अस्य दे॒वा इन्द्रो॑ वि॒द्यात्स॒हर्षि॑भिः॒ स्वाहा᳚। 
अ॒ग्नये॑ बृह॒ते नाका॑य॒ स्वाहा᳚। 
द्यावा॑पृथि॒वीभ्या॒ꣴ स्वाहा᳚। 
ए॒षा ते॑ अग्ने स॒मित्तया॒ वर्ध॑स्व॒ चाप्या॑यस्व च॒ तया॒ऽहं वर्ध॑मानो भूयासमा॒प्याय॑मानश्च॒ स्वाहा᳚। 
यो मा᳚ऽग्ने भा॒गिनँ॑ स॒न्तमथा॑भा॒गं चिकी॑र्षति। 
अभा॒गम॑ग्ने॒ तं कु॑रु॒ माम॑ग्ने भा॒गिनं॑ कुरु॒ स्वाहा᳚। 
स॒मिध॑मा॒धाया᳚ग्ने॒ सर्व॑व्रतो भूयास॒ꣴ स्वाहा᳚। 

उपनयने संशासनादि
ब्र॒ह्म॒चा॒र्य॑स्यपो॑ऽशान॒ कर्म॑ कुरु॒ मा सुषु॑प्थाः। 
भि॒क्षा॒च॒र्यं॑ चराचार्याधी॒नो भ॑व। 
यस्य॑ ते प्रथमवा॒स्यँ॑ हरा॑म॒स्तं त्वा॒ विश्वे॑ अवन्तु दे॒वाः। 
तं त्वा॒ भ्रात॑रः सु॒वृधो॒ वर्ध॑मान॒मनु॑ जायन्तां ब॒हवः॒ सुजा॑तम्॥६॥ 

समावर्तनमन्त्राः
इ॒मꣴ स्तोम॒मर्ह॑ते जा॒तवे॑दसे॒ रथ॑मिव॒ संम॑हेमा मनी॒षया᳚। 
भ॒द्रा हि नः॒ प्रम॑तिरस्य सँ॒सद्यग्ने॑ स॒ख्ये॑ मा रि॑षामा व॒यं तव॑। 
त्र्या॒यु॒षं ज॒मद॑ग्नेः क॒श्यप॑स्य त्र्यायु॒षम्। 
यद्दे॒वानां᳚ त्र्यायु॒षं तन्मे॑ अस्तु त्र्यायु॒षम्। 
शि॒वो नामा॑सि॒ स्वधि॑तिस्ते पि॒ता नम॑स्ते अस्तु॒ मा मा॑ हिँसीः। 
(उ॒ष्णेन॑ वायवुद॒केनेत्ये॒षः।) इ॒दम॒हम॒मुष्या॑मुष्याय॒णस्य॑ पा॒प्मान॒मुप॑गूहा॒म्युत्त॑रो॒ऽसौ द्वि॒षद्भ्यः॑। 
(आपो॒ हिष्ठा म॑यो॒भुव॒ इति॑ ति॒स्रो हिर॑ण्यवर्णाः॒ सुच॑यः पाव॒का इति॑ ति॒स्रः।) अ॒न्नाद्या॑य॒ व्यू॑हध्वं दीर्घा॒युर॒हम॑न्ना॒दो भू॑यासम्। 
सोमो॒ राजा॒ यमाग॑म॒त्स मे॒ मुखं॒ प्रवे᳚क्ष्यति॒ भगे॑न स॒ह वर्च॑सा। 
सोम॑स्य त॒नूर॑सि त॒नुवं॑ मे पाहि॒ स्वा मा॑ त॒नूरावि॑श। 
नमो᳚ ग्र॒हाय॑ चाभिग्र॒हाय॑ च॒ नमः॑ शाकजञ्ज॒भाभ्यां॒ नम॒स्ताभ्यो॑ दे॒वता᳚भ्यो॒ या अ॑भिग्रा॒हिणीः᳚। 
अ॒प्स॒रस्सु॒ यो ग॒न्धो ग॑न्ध॒र्वेषु॑ च॒ यद्यशः॑। 
दैवो॒ यो मा॑नु॒षो ग॒न्धः स मा॑ ग॒न्धः सु॑र॒भिर्जु॑षताम्। 
इ॒यमोष॑धे॒ त्राय॑माणा॒ सह॑माना॒ सह॑स्वती। 
सा मा॒ हिर॑ण्यवर्चसं ब्रह्मवर्च॒सिनं॑ मा करोतु। 
अपा॑शो॒ऽस्युरो॑ मे॒ मा सँ शा॑रीः शि॒वो मोप॑ तिष्ठस्व दीर्घायु॒त्वाय॑ श॒तशा॑रदाय। 
श॒तँ श॒रद्भ्य॒ आयु॑षे॒ वर्च॑से जी॒वात्वै पुण्या॑य। 
(रे॒वती᳚स्त्वा॒ व्य॑क्ष्ण॒न्नित्ये॒ताः)॥७॥
आ॒यु॒ष्यं॑ वर्च॒स्यँ॑ सु॒वीर्यँ॑ रा॒यस्पोष॒मौद्भि॑द्यम्। 
इ॒दँ हिर॑ण्यं॒ जैत्र्या॒यावि॑शतां॒ माम्। 
उ॒च्चै॒र्वा॒दि पृ॑तना॒जि स॑त्रासा॒हं ध॑नञ्ज॒यम्। 
सर्वाः॒ समृ॑द्धी॒रृद्ध॑यो॒ हिर॑ण्ये॒ऽस्मिन् स॒माहि॑ताः। 
शु॒नम॒हँ हिर॑ण्यस्य पि॒तुरि॑व॒ नामा᳚ग्रभैषम्। 
तं मा॒ हिर॑ण्यवर्चसं पू॒रुषु॑ प्रि॒यं कु॑रु। 
प्रि॒यं मा॑ दे॒वेषु॑ कुरु प्रि॒यं मा॒ ब्रह्म॑णे कुरु। 
प्रि॒यं वि॒श्ये॑षु शू॒द्रेषु॑ प्रि॒यँ राज॑सु मा कुरु। 
या ति॒रश्ची॑ नि॒पद्य॑से॒ऽहं वि॒धर॑णी॒ इति॑। 
तां त्वा॑ घृ॒तस्य॒ धार॑या॒ यजे॑ सँ॒राध॑नीम॒हम्। 
सँ॒राध॑न्यै दे॒व्यै स्वाहा᳚ प्र॒साध॑न्यै दे॒व्यै स्वाहा᳚। 
स॒म्राजं॑ च वि॒राजं॑ चाभि॒श्रीर्या च॑ नो गृ॒हे। 
ल॒क्ष्मी रा॒ष्ट्रस्य॒ या मुखे॒ तया॑ मा॒ सँ सृ॑जामसि। 
शुभि॑के॒ शिर॒ आ रो॑ह शो॒भय॑न्ती॒ मुखं॒ मम॑। 
मुखँ॑ हि॒ मम॑ शोभय॒ भूयाँ॑सं च॒ भगं॑ कुरु। 
यामाह॑रज्ज॒मद॑ग्निः श्र॒द्धायै॑ कामाया॒न्यै। 
इ॒मां तामपि॑ नह्ये॒ऽहं भगे॑न स॒ह वर्च॑सा। 
यदाञ्ज॑नं त्रैककु॒दं जा॒तँ हि॒मव॑त उ॒परि॑। 
तेन॑ वामाञ्जे॒ तेज॑से॒ वर्च॑से॒ भगा॑य च॥८॥
मयि॑ पर्वतपूरु॒षं मयि॑ पर्वतवर्च॒सं मयि॑ पर्वतभेष॒जं मयि॑ पर्वतायु॒षम्। 
यन्मे॒ वर्चः॑ प॒राग॑तमा॒त्मान॑मुप॒तिष्ठ॑ति। 
इ॒दं तत्पुन॒राद॑दे दीर्घायु॒त्वाय॒ वर्च॑से। 
प्र॒ति॒ष्ठे स्थो॑ दे॒वता॑नां॒ मा मा॒ संता᳚प्तम्। 
प्र॒जाप॑तेः॒ शर॑णमसि॒ ब्रह्म॑णश्छ॒दिर्वि॑श्वज॒नस्य॑ छा॒याऽसि॑ स॒र्वतो॑ मा पाहि। 
दे॒वस्य॑ त्वा सवि॒तुः प्र॑स॒वे᳚ऽश्विनो᳚र्बा॒हुभ्यां᳚ पू॒ष्णो हस्ता᳚भ्या॒माद॑दे द्विष॒तो व॒धायेन्द्र॑स्य॒ वज्रो॑सि॒ वार्त्र॑घ्नः॒ शर्म॑ मे भव॒ यत्पा॒पं तन्निवा॑रय। 
(देवीः᳚ षडुर्वी॒रित्ये॒षा।) {देवीः᳚ षडुर्वीरु॒रुणः॑ कृणोत॒ विश्वे॑देवास इ॒ह वी॑रयध्वम्। 
मा हा᳚स्महि प्र॒जया॒ मा त॒नूभि॒र्मा र॑धाम द्विष॒ते सो॑म राजन्॥} 
मधुपर्कमन्त्राः
रा॒ष्ट्र॒भृद॑स्याचार्यास॒न्दी मा त्वद्यो॑षँ राष्ट्र॒भृद॑सि सम्राडास॒न्दी मा त्वद्यो॑षँ राष्ट्र॒भृद॑स्यधिपत्न्यास॒न्दी मा त्वद्यो॑षम्। 
आपः॑ पादाव॒नेज॑नीर्द्वि॒षन्तं॑ नाशयन्तु मे। 
अ॒स्मिन् कुले᳚ ब्रह्मवर्च॒स्य॑सानि। 
मयि॒ महो॒ मयि॒ यशो॒ मयी᳚न्द्रि॒यं वी॒र्य᳚म्। 
आ मा॑ ग॒न् यश॑सा॒ वर्च॑सा॒ सँसृ॑ज॒ पय॑सा॒ तेज॑सा च। 
तं मा᳚ प्रि॒यं प्र॒जानां᳚ कु॒र्वधि॑पतिं पशू॒नाम्। 
वि॒राजो॒ दोहो॑ऽसि वि॒राजो॒ दोह॑मशीय॒ मम॒ पद्या॑य॒ विरा॑ज। 
स॒मु॒द्रं वः॒ प्र हि॑णोमि॒ स्वां योनि॒मपि॑गच्छत। 
अच्छि॑द्रः प्र॒जया॑ भूयासं॒ मा परा॑सेचि॒ मत्पयः॑॥९॥
त्र॒य्यै वि॒द्यायै॒ यशो॑ऽसि॒ यश॑सो॒ यशो॑ऽसि॒ ब्रह्म॑णो॒ दीप्ति॑रसि। 
तं मा᳚ प्रि॒यं प्र॒जानां᳚ कु॒र्वधि॑पतिं पशू॒नाम्। 
(आ मा॑ ग॒न्नित्ये॒षा।) अ॒मृ॒तो॒प॒स्तर॑णमस्य मृतापिधा॒नम॑सि। 
यन्मधु॑नो मध॒व्यं॑ पर॒मम॒न्नाद्यं॑ वी॒र्य᳚म्। 
तेना॒हं मधु॑नो मधव्ये॑न पर॒मेणा॒न्नाद्ये॑न वी॒र्ये॑ण पर॒मो᳚ऽन्ना॒दो म॑ध॒व्यो॑ऽसानि। 
गौर॒स्यप॑हतपा॒प्माऽप॑ पा॒प्मानं॑ जहि॒ मम॑ चा॒मुष्य॑ च। 
अ॒ग्निः प्राश्ना॑तु प्रथ॒मः स हि वेद॒ यथा॑ ह॒विः। 
अरि॑ष्टम॒स्माकं॑ कृ॒ण्वन् ब्रा᳚᳚ह्म॒णो ब्रा᳚ह्म॒णेभ्यः॑। 
य॒ज्ञो व॑र्धतां य॒ज्ञस्य॒ वृद्धि॒मनु॑ व॒र्धाऽप॑चितिर॒स्यप॑चितं मा कु॒र्वप॑चितो॒ऽहं म॑नु॒ष्ये॑षु भूयासम्। 
गौर्धे॑नुभ॒व्या मा॒ता रु॒द्राणां᳚ दुहि॒ता वसू॑ना॒ꣴ स्वसा॑ऽदि॒त्याना॑म॒मृत॑स्य॒ नाभिः॑ । 
प्रणु॒ वोचं॑ चिकि॒तुषे॒ जना॑य॒ मा गामना॑गा॒मदि॑तिं वधिष्ट। 
पिब॑तूद॒कं तृणा᳚न्यत्तु। 
ओमुत्सृ॒जत। 
भू॒तम्। 
सा वि॒राट् तन्मा क्षा॑यि॒ तस्य॒ तेऽशी॑य॒ तन्म॒ ऊर्जं॑ धाः। 
ओं कल्प॒यत॥१०॥ 

सीमन्तोन्नयनम्
  {धा॒ता द॑दातु नो र॒यिमीशा॑नो॒ जग॑त॒स्पतिः॑। 
स नः॑ पू॒र्णेन॑ वावन॒त्॥११.१॥ 
{धात्र इदम्।} धा॒ता प्र॒जाया॑ उ॒त रा॒य ई॑शे धा॒तेदं विश्वं॒ भुव॑नं जजान। 
धा॒ता पु॒त्रं यज॑मानाय॒ दाता॒ तस्मा॑ उ ह॒व्यं घृ॒तव॑द्विधेम॥२॥ 
{धात्र इदम्।} धा॒ता द॑दातु नो र॒यिं प्राचीं᳚ जी॒वातु॒मक्षि॑ताम्। 
व॒यं दे॒वस्य॑ धीमहि सुम॒तिँ स॒त्यरा॑धसः॥३॥ 
{धात्र इदम्।} धा॒ता द॑दातु दा॒शुषे॒ वसू॑नि प्र॒जाका॑माय मी॒ढुषे॑ दुरो॒णे। 
तस्मै॑ दे॒वा अ॒मृताः॒ संव्य॑यन्तां॒ विश्वे॑ दे॒वासो॒ अदि॑तिः स॒जोषाः᳚॥४॥ 
{धात्र इदम्।} 
यस्त्वा॑ हृ॒दा की॒रिणा॒ मन्य॑मा॒नोऽम॑र्त्यं॒ मर्त्यो॒ जोह॑वीमि। 
जात॑वेदो॒ यशो॑ अ॒स्मासु॑ धेहि प्र॒जाभि॑रग्ने अमृत॒त्वम॑श्याम्॥५॥ 
{अग्नये पुत्रवत इदम्} यस्मै॒ त्वँ सु॒कृते॑ जातवेद॒ उ लो॒कम॑ग्ने कृ॒णवः॑ स्यो॒नम्। 
अ॒श्विनँ॒ स पु॒त्रिणं॑ वी॒रव॑न्तं॒ गोम॑न्तँ र॒यिं न॑शते स्व॒स्ति॥६॥ 
{अग्नये पुत्रवत इदम्} त्वे सु पु॑त्र शव॒सोऽवृ॑त्र॒न् काम॑कातयः। 
न त्वामि॒न्द्राति॑रिच्यते॥७॥ 
{इन्द्राय पुत्रिण इदम्} उ॒क्थउ॑क्थे सोम॒ इन्द्रं॑ ममाद नी॒थेनी॑थे म॒घवा॑नँ सु॒तासः॑। 
यदीँ॑ स॒बाधः॑ पि॒तरं॒ न पु॒त्राः स॑मा॒नद॑क्षा॒ अव॑से॒ हव॑न्ते॥८॥ 
{इन्द्राय पुत्रिण इदम्} 
  भूर्भुवः॒ सुवः॑॥९॥ 
{रा॒काम॒हँ सु॒हवाँ॑ सुष्टु॒ती हु॑वे शृ॒णोतु॑ नः सु॒भगा॒ बोध॑तु॒ त्मना᳚। 
सीव्य॒त्वपः॑ सू॒च्याऽच्छि॑द्यमानया॒ ददा॑तु वी॒रँ श॒तदा॑यमु॒क्थ्य᳚म्॥१०॥ 
यास्ते॑ राके सुम॒तयः॑ सु॒पेश॑सो॒ याभि॒र्ददा॑सि दा॒शुषे॒ वसू॑नि। 
ताभि॑र्नो अ॒द्य सु॒मना॑ उ॒पाग॑हि सहस्रपो॒षँ सु॑भगे॒ ररा॑णा॥११॥} 
यौग॑न्धरिरे॒व नो॒ राजेति॒ साल्वी॑रवादिषुः। 
विवृ॑त्तचक्रा॒ आसेनस्तारे॑ण यमुने॒ तव॑॥१२॥ 
सोम॑ ए॒व नो॒ राजेत्या॑हुर्ब्राह्म॒णीः प्र॒जाः। 
विवृ॑त्तचक्रा॒ आसी॑ना॒स्तीरे॑णासौ॒ तव॑॥११.१३॥ 

पुंसुवनम्
पुँ॒सु॒वन॑मसि॥११.१४॥
क्षिप्रसुवनम्
आ॒भिष्ट्वा॒ऽहं द॒शभि॑र॒भिमृ॑शामि॒ दश॒मास्या॑य॒ सूत॑वे॥११.१५॥ 
यथै॒व सोमः॒ पव॑ते॒ यथा॑ समु॒द्र एज॑ति। 
ए॒वं ते गर्भ॒ एज॑तु स॒ह ज॒रायु॑णा नि॒ष्क्रम्य॒ प्रति॑तिष्ठ॒त्वायु॑षि ब्रह्मवर्च॒सि यश॑सि वी॒र्ये᳚ऽन्नाद्ये᳚॥१६॥ 
दश॒मासां॒ च श॑यानो धा॒त्रा हि तथा॑ कृ॒तम्। 
ऐतु॒ गर्भो॒ अक्ष॑तो जी॒वो जीव॑न्त्याः॥१७॥ 
आ॒यम॑नीर्यमयत॒ गर्भ॒मापो॑ देवीः॒ सर॑स्वतीः। 
ऐतु॒ गर्भो॒ अक्ष॑तो जी॒वो जीव॑न्त्याः॥११.१८॥ 

जरायुणाऽवाक्पतने अवोक्षणम्
तिल॒देऽव॑ पद्यस्व॒ न माँ॒सम॑सि॒ नोदल᳚म्। 
स्थ॒वि॒त्र्यव॑पद्यस्व॒ न माँ॒सेषु॒ न स्नाव॑सु॒ न ब॒द्धम॑सि म॒ज्जसु॑॥११.१९॥ 
निरै॑तु॒ पृश्नि॒ शेव॑लँ शु॒ने ज॒राय्व॒त्तवे᳚॥११.२०॥
जातकर्म
 {दि॒वस्परि॑ प्रथ॒मं ज॑ज्ञे अ॒ग्निर॒स्मद् द्वि॒तीयं॒ परि॑ जा॒तवे॑दाः। 
तृ॒तीय॑म॒प्सु नृ॒मणा॒ अज॑स्र॒मिन्धा॑न एनं जरते स्वा॒धीः॥११.२१॥ 
वि॒द्मा ते॑ अग्ने त्रे॒धा त्र॒याणि॑ वि॒द्मा ते॒ सद्म॒ विभृ॑तं पुरु॒त्रा। 
वि॒द्मा ते॒ नाम॑ पर॒मं गु॒हा यद्वि॒द्मा तमुत्सं॒ यत॑ आज॒गन्थ॑॥२२॥ 
स॒मु॒द्रे त्वा॑ नृ॒मणा॑ अ॒प्स्व॑न्तर्नृ॒चक्षा॑ ईधे दि॒वो अ॑ग्न॒ ऊध॑न्। 
तृ॒तीये᳚ त्वा॒ रज॑सि तस्थि॒वाँ स॑मृ॒तस्य॒ योनौ॑ महि॒षा अ॑हिन्वन्॥२३॥ 
अक्र॑न्दद॒ग्निः स्त॒नय॑न्निव॒ द्यौः क्षामा॒ रेरि॑हद्वी॒रुधः॑ सम॒ञ्जन्। 
स॒द्यो ज॑ज्ञा॒नो वि हीमि॒द्धो अख्य॒दा रोद॑सी भा॒नुना॑ भात्य॒न्तः॥२४॥ 
उ॒शिक्पा॑व॒को अ॑र॒तिः सु॑मे॒धा मर्ते᳚ष्व॒ग्निर॒मृतो॒ निधा॑यि। 
इय॑र्ति धू॒मम॑रु॒षं भरि॑भ्र॒दुच्छु॒क्रेण॑ शो॒चिषा॒ द्यामिन॑क्षत्॥२५॥ 
विश्व॑स्य के॒तुर्भुव॑नस्य॒ गर्भ॒ आरोद॑सी अपृणा॒ज्जाय॑मानः। 
वी॒डुं चि॒दद्रि॑मभिनत्परा॒यञ्जना॒ यद॒ग्निमय॑जन्त॒ पञ्च॑॥२६॥ 
श्री॒णामु॑दा॒रो ध॒रुणो॑ रयी॒णां म॑नी॒षाणां॒ प्रार्प॑णः॒ सोम॑गोपाः। 
वसोः᳚ सू॒नुः सह॑सो अ॒प्सु राजा॒ वि भा॒त्यग्र॑ उ॒षसा॑मिधा॒नः॥२७॥ 
यस्ते॑ अ॒द्य कृ॒णव॑द्भद्र शोचेऽपू॒पं दे॑व घृ॒तव॑न्तमग्ने। 
प्र तं न॑य प्रत॒रां वस्यो॒ अच्छा॒भि द्यु॒म्नं दे॒वभ॑क्तं यविष्ठ॥२८॥ 
आ तं भ॑ज सौश्रव॒सेष्व॑ग्न उ॒क्थउ॑क्थ॒ आ भ॑ज श॒स्यमा॑ने। 
प्रि॒यः सूर्ये᳚ प्रि॒यो अ॒ग्ना भ॑वा॒त्युज्जा॒तेन॑ भि॒नद॒दुज्जनि॑त्वैः॥२९॥ 
त्वाम॑ग्ने॒ यज॑माना॒ अनु॒ द्यून् विश्वा॒ वसू॑नि दधिरे॒ वार्या॑णि। 
त्वया॑ स॒ह द्रवि॑णमि॒च्छमा॑ना व्र॒जं गोम॑न्तमु॒शिजो॒ विव॑व्रुः॥३०॥ 
दृ॒शा॒नो रु॒क्म उ॒र्व्या व्य॑द्यौद्दु॒र्मर्ष॒मायुः॑ श्रि॒ये रु॑चा॒नः। 
अ॒ग्निर॒मृतो॑ अभव॒द्वयो॑भि॒र्यदे॑नं॒ द्यौरज॑नयत् सु॒रेताः᳚॥३१॥} 
अ॒स्मिन्न॒हँ स॒हस्रं॑ पुष्या॒म्येध॑मानः॒ स्वे वशे᳚॥३२॥ 
अङ्गा॑दङ्गा॒त्सं भ॑वसि॒ हृद॑या॒दधि॑ जायसे। 
आ॒त्मा वै पु॑त्र॒नामा॑ऽसि॒ स जी॑व श॒रदः॑ श॒तम्॥११.३३॥ 

अश्मा॑ भव पर॒शुर्भ॑व॒ हिर॑ण्य॒मस्तृ॑तं भव। 
प॒शू॒नां त्वा॑ हिंका॒रेणा॒भिजि॑घ्राम्यसौ॥१२.१॥
मे॒धां ते॑ दे॒वः स॑वि॒ता मे॒धां दे॒वी सर॑स्वती। 
मे॒धां ते॑ अ॒श्विनौ॑ दे॒वावाध॑त्तां॒ पुष्क॑रस्रजा॥२॥ 
त्वयि॑ मे॒धां त्वयि॑ प्र॒जां त्वय्य॒ग्निस्तेजो॑ दधातु॒ त्वयि॑ मे॒धां त्वयि॑ प्र॒जां त्वयीन्द्र॑ इन्द्रि॒यं द॑धातु॒ त्वयि॑ मे॒धां त्वयि॑ प्र॒जां त्वयि॒ सुर्यो॒ भ्राजो॑ दधातु॥५॥ 

क्षे॒त्रि॒यै त्वा॒ निरृ॑त्यै त्वा द्रु॒हो मु॑ञ्चामि॒ वरु॑णस्य॒ पाशा᳚त्। 
अ॒ना॒गसं॒ ब्रह्म॑णे त्वा करोमि शि॒वे ते॒ द्यावा॑पृथि॒वी उ॒भे इ॒मे॥६॥ 
शं ते॑ अ॒ग्निः स॒हाद्भिर॑स्तु॒ शं द्यावा॑पृथि॒वी स॒हौष॑धीभिः। 
शम॒न्तरि॑क्षँ स॒ह वाते॑न ते॒ शं ते॒ चत॑स्रः प्र॒दिशो॑ भवन्तु॥७॥ 
या दैवी॒श्चत॑स्रः प्र॒दिशो॒ वात॑पत्नीर॒भि सुर्यो॑ विच॒ष्टे। 
तासां᳚ त्वाऽज॒रस॒ आ द॑धामि॒ प्र यक्ष्म॑ एतु॒ निरृ॑तिं परा॒चैः॥८॥ 
अमो॑चि॒ यक्ष्म᳚द् दुरि॒तादव॑र्त्यै द्रु॒हः पाशा॒न्निरृ॑त्यै॒ चोद॑मोचि। 
अहा॒ अव॑र्ति॒मवि॑दत्स्यो॒नमप्य॑भूद्भ॒द्रे सु॑कृ॒तस्य॑ लो॒के॥९॥ 
सूर्य॑मृ॒तं तम॑सो॒ ग्राह्या॒ यद्दे॒वा अमु॑ञ्च॒न्नसृ॑ज॒न् न्व्ये॑नसः। 
ए॒वम॒हमि॒मं क्षे᳚᳚त्रि॒याज्जा॑मिशँ॒साद् द्रु॒हो मु॑ञ्चामि॒ वरु॑णस्य॒ पाशा᳚त्॥१०॥ 
भूः स्वाहा॒ भुवः॒ स्वाहा॒ सुवः॒ स्वाहोँ स्वाहा᳚॥१२.११॥
मा ते॑ कुमा॒रँ रक्षो॑ वधी॒न्मा धे॒नुर॑त्यासा॒रिणी᳚। 
प्रि॒या धन॑स्य भूया॒ एध॑माना॒ स्वे गृ॒हे॥१३.१॥ 
अ॒यं कु॑मा॒रो ज॒रां ध॑यतु दी॒र्घमायुः॑। 
यस्मै॒ त्वꣴ स्तन॒ प्रप्या॒यायु॒र्वर्चो॒ यशो॒ बल᳚म्॥२॥ 
यद्भूमे॒र्हृद॑यं दि॒वि च॒न्द्रम॑सि श्रि॒तम्। 
तदु॑र्वि पश्यं॒ माऽहं पौत्र॒मघँ॑ रुदम्॥३॥ 
यत्ते॑ सुसी॒मे हृद॑यं॒ वेदा॒हं तत्प्र॒जाप॑तौ। 
वेदा॑म॒ तस्य॑ ते व॒यं माऽहं पौत्र॒मघँ॑ रुदम्॥४॥ 
नाम॑यति॒ न रु॑दति॒ यत्र॑ व॒यं व॑दामसि॒ यत्र॑ चा॒भिमृ॑शामसि॥५॥ 
आपः॑ सु॒प्तेषु॑ जाग्रत॒ रक्षाँ॑सि॒ निरि॒तो नु॑दध्वम्॥६॥ 

अ॒यं क॒लिं प॒तय॑न्तꣴ श्वा॒नमि॒वोद्वृ॑द्धम्। 
अ॒जां वाशि॑तामिव मरुतः॒ पर्या᳚ध्व॒ꣴ स्वाहा᳚॥७॥ 
{मरुद्भ्य इदम्।} शण्डे॒रथः॒ शण्डि॑केर उलूख॒लः। 
च्यव॑नो॒ नश्य॑तादि॒तः स्वाहा᳚॥८॥ 
{अग्नय इदम्।} अयः॒ शण्डो॒ मर्क॑ उप॒वीर॑ उलूख॒लः। 
च्यव॑नो॒ नश्य॑तादि॒तः स्वाहा᳚॥९॥ 
{अग्नय इदम्।} के॒शिनी॒श्श्वलो॒मिनीः॒ खजा॑पो॒ऽजोप॑काशिनीः। 
अपे॑त॒ नश्य॑तादि॒तः स्वाहा᳚॥१०॥ 
{अग्नय इदम्।} मि॒श्रवा॑ससः कौबेर॒का र॑क्षोरा॒जेन॒ प्रेषि॑ताः। 
ग्रामँ॒ सजा॑नयो ग॒च्छन्ती॒च्छन्तो॑ऽपरि॒दाकृ॒तान् स्वाहा᳚॥११॥ 
{अग्नय इदम्।} ए॒तान् घ्न॑तै॒तान् गृ॑ह्णी॒तेत्य॒यं ब्रह्म॑णस्पु॒त्रः। 
तान॒ग्निः पर्य॑सर॒त्तानिन्द्र॒स्तान्बृह॒स्पतिः॑। 
तान॒हं वे॑द ब्राह्म॒णः प्र॑मृश॒तः कू॑टद॒न्तान् वि॑के॒शान् ल॑म्बनस्त॒नान् स्वाहा᳚॥१३.१२॥ 
{अग्नीन्द्राबृहस्पतिभ्य इदम्।}
न॒क्तं॒चा॒रिण॑ उरस्पे॒शाञ्छू॑लह॒स्तान्क॑पाल॒पान्। 
पूर्व॑ एषां पि॒तेत्यु॒च्चैः श्रा᳚व्यक॒र्णकः॑। 
मा॒ता ज॑घ॒न्या॑ सर्प॑ति॒ ग्रामे॑ विधु॒रमि॒च्छन्ती॒ स्वाहा᳚॥१४.१॥ 
{अग्नय इदम्।} नि॒शी॒थ॒चा॒रिणी॒ स्वसा॑ स॒न्धिना॒ प्रेके॑ते॒ कुल᳚म्। 
या स्वप॑न्तं बो॒धय॑ति॒ यस्यै॒ विजा॑तायां॒ मनः॑। 
तासां॒ त्वं कृ॑ष्ण॒वर्त्म॑ने क्लो॒मानँ॒ हृद॑यं॒ यकृ॑त्। 
अग्ने॒ अक्षी॑णि नि॒र्दह॒ स्वाहा᳚॥१४.२॥ 
{अग्नय इदम्।} 
जातकर्मणि प्रसवादेत्य कार्यम्
अङ्गा॑दङ्गा॒त्संभ॑वसि॒ हृद॑या॒दधि॑ जायसे। 
वे॒दो वै पु॑त्र॒नामा॑ऽसि॒ स जी॑व श॒रदः॑ श॒तम्॥१४.३॥ 
 {अश्मा॑ भव पर॒शुर्भ॑व॒ हिर॑ण्य॒मस्तृ॑तं भव। 
प॒शू॒नां त्वा॑ हिंका॒रेणा॒भिजि॑घ्राम्यसौ॥४॥}
 {अ॒ग्निरायु॑ष्मा॒न् स वन॒स्पति॑भि॒रायु॑ष्मा॒न् तेन॒ त्वाऽयु॒षाऽयु॑ष्मन्तं करोमि॥५॥ 
सोम॒ आयु॑ष्मा॒न् स ओष॑धीभि॒रायु॑ष्मा॒न् तेन॒ त्वाऽयु॒षाऽयु॑ष्मन्तं करोमि॥६॥ 
यज्ञ॒ आयु॑ष्मा॒न् स दक्षि॑णाभि॒रायु॑ष्मा॒न् तेन॒ त्वाऽयु॒षाऽयु॑ष्मन्तं करोमि॥७॥ 
ब्रह्माऽयु॑ष्म॒त्तद् ब्रा᳚ह्म॒णैरायु॑ष्म॒त् तेन॒ त्वाऽयु॒षाऽयु॑ष्मन्तं करोमि॥८॥ 
दे॒वा आयु॑ष्मन्त॒स्ते॑ ऽमृते॒नाऽयु॑ष्मन्त॒स्तेन॒ त्वाऽयु॒षाऽयु॑ष्मन्तं करोमि॥९॥} 
सर्व॑स्मादा॒त्मनः॒ संभू॑ताऽसि॒ सा जी॑व श॒रदः॑ श॒तम्॥१४.१०॥ 

अन्नप्राशनम्
भूर॒पां त्वौष॑धीनाँ॒ रसं॒ प्राश॑यामि शि॒वास्त॒ आप॒ ओष॑धयः सन्त्वनमी॒वास्त॒ आप॒ ओष॑धयः सन्त्वसौ॥१४.११॥ 
भुवो॒ऽपाँ सुव॑र॒पां भूर्भुवः॒ सुव॑र॒पां त्वौष॑धीनाँ॒ रसं॒ प्राश॑यामि शि॒वास्त॒ आप॒ ओष॑धयः सन्त्वनमी॒वास्त॒ आप॒ ओष॑धयः सन्त्वसौ॥१४.१४॥ 

चौलम्
(उ॒ष्णेन॑ वायवुद॒केनेत्ये॒षः)॥१४.१५॥
गृहनिर्माणम्
यद्भूमेः᳚ क्रू॒रं तदि॒तो ह॑रामि॒ परा॑चीं॒ निरृ॑तिं॒ निर्वा॑हयामि। 
इ॒दꣴ श्रेयो॑ऽव॒सान॒माग॑न्म देवा॒ गोम॒दश्वा॑वदि॒दम॑स्तु॒ प्र भूम॑। 
स्यो॒ना पृ॑थिवि॒ भवा॑नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚। 
इ॒हैव ति॑ष्ठ॒ निमि॑ता॒ तिल्व॑ला स्या॒दिरा॑वती। 
मध्ये॒ ताल्प्य॑स्य॒ तिष्ठा॒न्मा त्वा॒ प्राप॑न्नघा॒यवः॑। 
आ त्वा॑ कुमा॒रस्त॒रुण॒ आ व॒त्सो जग॑ता स॒ह। 
आ त्वा॑ परि॒स्रुतः॑ कु॒म्भा आ द॒ध्नः कल॑शीरयन्। 
ऋ॒तेन॒ स्थूणा॒वधि॑रोह वँ॒शोग्रो॑ वि॒राज॒न्नप॑सेध॒ शत्रू॑न्। 
ब्रह्म॑ च ते क्ष॒त्रं च॒ पूर्वे॒ स्थूणे॑ अ॒भि र॑क्षतु। 
य॒ज्ञश्च॒ दक्षि॑णाश्च॒ दक्षि॑णे। 
इ॒षश्चो॒र्जश्चाप॑रे मि॒त्रश्च॒ वरु॑ण॒श्चोत्त॑रे ध॒र्मस्ते॒ स्थूणा॑राजः॒ श्रीस्ते॒ स्तूपः॑। 

गृहप्रवेशः
उ॒द्ध्रि॒यमा॑ण॒ उद्ध॑र पा॒प्मनो॑ मा॒ यदवि॑द्वा॒न् यच्च॑ वि॒द्वाꣴश्च॒कार॑। 
अह्ना॒ यदेनः॑ कृ॒तम॑स्ति पा॒पँ (रात्र्या॒ यदेनः॑ कृ॒तम॑स्ति पा॒पँ) सर्व॑स्मा॒न्मोद्धृ॒तो मु॑ञ्च॒ तस्मा᳚त्॥ 
इन्द्र॑स्य गृ॒हा वसु॑मन्तो वरू॒थिन॒स्तान॒हँ सु॒मन॑सः॒ प्रप॑द्ये॥ 
अ॒मृ॒ता॒हु॒तिम॒मृता॑यां जुहोम्य॒ग्निं पृ॑थि॒व्याम॒मृत॑स्य॒ जित्यै॒ तया॑ऽन॒न्तं काम॑म॒हं ज॑यानि प्र॒जाप॑ति॒र्यं प्र॑थ॒मो जि॒गाया॒ग्निम॑ग्नौ॒ स्वाहा᳚॥ 
  अन्न॑प॒तेऽन्न॑स्य नो देह्यनमी॒वस्य॑ शु॒ष्मिणः॑। 
प्र प्र॑दा॒तारं॑ तारिष॒ ऊर्जं॑ नो धेहि द्वि॒पदे॒ चतु॑ष्पदे॥ 
अरि॑ष्टा अ॒स्माकं॑ वी॒राः स॑न्तु॒ मा परा॑सेचि मे॒ धन᳚म्॥ 
भूमि॒र्भूमि॑मगान्मा॒ता मा॒तर॒मप्य॑गात्। 
भू॒यास्म॑ पु॒त्रैः प॒शुभि॒र्यो नो॒ द्वेष्टि॒ स भि॑द्यताम्॥ 

वास्तुसूक्तम्
  वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वास्तो᳚ष्पते श॒ग्मया॑ सँ॒ सदा॑ ते सक्षी॒महि॑ र॒ण्वया॑ गातु॒मत्या᳚। 
आवः॒ क्षेम॑ उ॒त योगे॒ वरं॑ नो यू॒यं पा॑तः स्व॒स्तिभिः॒ सदा॑ नः॥
वास्तो᳚ष्पते प्र॒तर॑णो न एधि॒ गोभि॒रश्वे॑भिरिन्दो। 
अ॒जरा॑सस्ते स॒ख्ये स्या॑म पि॒तेव॑ पु॒त्रान् प्रति॑ नो जुषस्व। 
अ॒मी॒व॒हा वास्तो᳚ष्पते॒ विश्वा॑ रू॒पाण्या॑वि॒शन्। 
सखा॑सु॒ शेव॑ एधि नः। 
शि॒वँ शि॒वम्॥१५॥
श्वग्रहगृहीतस्याभिमन्त्रणादयः
कू॒र्कु॒रः सुकू᳚र्कु॒रः कूकु॒रो वा॑लब॒न्धनः॑। 
उ॒परि॑ष्टा॒द्यदेजा॑य तृ॒तीय॑स्या इ॒तो दि॒वः। 
औल॑ब॒ इत्तमुपा᳚ह्वयथा॒र्जीञ्छ्या॒मः श॒बलः॑। 
अ॒धोरा॑म उलुम्ब॒लः सा॑र॒मेयो॑ ह॒ धाव॑ति स॒मु॒द्रम॑व॒चाक॑शत्। 
बि॒भ्रन्निष्कं॑ च रु॒क्मं च॒ शुना॒मग्रँ॑ सुबीरि॒णः। 
सुबी॑रिण॒ सृज॒सृज॒ शुन॑क॒ सृजैक॑व्रात्य॒ सृज॒च्छत्। 
तत्स॒त्यं यत्त्वेन्द्रो᳚ऽब्रवी॒द् गाः स्पा॑शय॒स्वेति॒ तास्त्वꣴ स्पा॑शयि॒त्वाऽग॑च्छ॒स्तं त्वा᳚ऽब्रवी॒दवि॑द॒ हा इत्यवि॑दँ॒हीति॒ वरं॑ वृणी॒ष्वेति॑ कुमा॒रमे॒वाहं वरं॑ वृण॒ इत्य॑ब्रवीर्वि॒गृह्य॑ बा॒हू प्ल॒वसे॒ द्याम॑व॒चाक॑शत्। 
बि॒भ्रन्निष्कं॑ च रु॒क्मं च॒ शुना॒मग्रँ॑ सुबीरि॒णः। 
सुबी॑रिण॒ सृज॒सृज॒ शुन॑क॒ सृजैक॑व्रात्य॒ सृज॒च्छत्। 
तत्स॒त्यं यत्ते॑ सर॒मा मा॒ता लोहि॑तः पि॒ता। 
अ॒मी एके॑ सरस्य॒का अ॑व॒धाव॑ति तृ॒तीय॑स्या इ॒तो दि॒वः। 
तेक॑श्च ससरमत॒ण्डश्च॒ तूल॑श्च॒ वितू॑ल॒श्चार्जु॑नश्च॒ लोहि॑तश्च। 
दुला॑ ह॒ नाम॑ वो मा॒ता मन्था॑क॒को ह॑ वः पि॒ता। 
सं॒ तक्षा॑ हन्ति च॒क्री वो॒ न सीस॑रीदत। 
छ॒द॒पेहि॑ सीसरम सारमेय॒ नम॑स्ते अस्तु सीसर। 
समश्वा॒ वृष॑णः प॒दो न सीस॑रीदत। 
छ॒द॒पेहि॑ सीसरम सारमेय॒ नम॑स्ते अस्तु सीसर। 
श्वान॒मिच्छ्वाऽद॒न्न पु॑रुषं॒ छत्। 
ए॒ते ते॒ प्रति॑दृश्येते समा॒नव॑सने उ॒भे। 
ते अ॒हँ सा॒रये॑ण॒ मुस॑ले॒नाव॑हन्म्यु॒लूख॑ले। 
ह॒तः श॒ङ्खो ह॒तः श॑ङ्खपि॒ता ह॒तः श॑ङ्खकुतुर्व॒कः। 
अप्ये॑षाँ स्थ॒पति॑र्ह॒तः। 
ऋषि॑र्बो॒धः प्रबो॑धः॒ स्वप्नो॑ मात॒रिश्वा᳚। 
ते ते᳚ प्रा॒णान् स्प॑रि॒ष्यन्ति॒ मा भै॑षी॒र्न म॑रि॒ष्यसि॑। 
ज॒ग्धो मश॑को ज॒ग्धा वितृ॑ष्टिर्ज॒ग्धो व्य॑ध्व॒रः स्वाहा॑ ज॒ग्धो व्य॑ध्व॒रो ज॒ग्धो मश॑को ज॒ग्धा वितृ॑ष्टिः॒ स्वाहा॑᳚ ज॒ग्धा वितृ॑ष्टिर्ज॒ग्धो व्य॑ध्व॒रो ज॒ग्धो मश॑कः॒ स्वाहा᳚॥१६॥
इन्द्र॑ जहि दन्द॒शूकं॑ प॒क्षिणं॒ यः सरी॑सृ॒पः। 
दं॒क्ष्णन्तं॑ च द॒शन्तं॑ च॒ सर्वा॒ꣴस्तानि॑न्द्र जम्भय॒ स्वाहा᳚। 
अ॒प्सु जा॑त॒ सरे॑ वृद्ध दे॒वाना॒मपि॑ हस्त्य। 
त्वम॑ग्न इन्द्र॒प्रेषि॑तः॒ स नो॒ मा हिँ॑सीः॒ स्वाहा᳚। 
त्राण॑मसि परि॒त्राण॑मसि परि॒धिर॑सि। 
अन्ने॑न मनु॒ष्या॑ꣴ स्त्राय॑से॒ तृणैः᳚ प॒शून्ग॒र्तेन॑ स॒र्पान् य॒ज्ञेन॑ दे॒वान् स्व॒धया॑ पि॒तॄन् स्वाहा᳚। 
तत्स॒त्यं यत्ते॑ऽमावा॒स्या॑यां च पौर्णमा॒स्यां च॑ विषब॒लिँ हर॑न्ति॒ सर्व॑ उदरस॒र्पिणः॑। 
तत्ते॒ प्रेर॑ते॒ त्वयि॒ संवि॑शन्ति॒ त्वयि॑ नः स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि। 
(नमो॑ अस्तु स॒र्पेभ्य॒ इति॑ ति॒स्रः।) {नमो॑ अस्तु स॒र्पेभ्यो॒ ये के च॑ पृथि॒वीमनु॑। 
ये अ॒न्तरि॑क्षे॒ ये दि॒वि तेभ्यः॑ स॒र्पेभ्यो॒ नमः॑॥ 
ये॑ऽदो रो॑च॒ने दि॒वो ये वा॒ सूर्य॑स्य र॒श्मिषु॑। 
येषा॑म॒प्सु सदः॑ कृ॒तं तेभ्यः॑ स॒र्पेभ्यो॒ नमः॑॥ 
या इष॑वो यातु॒धाना॑नां॒ ये वा॒ वन॒स्पतीँ॒ रनु॑। 
ये वा॑ऽव॒टेषु॒ शेर॑ते॒ तेभ्यः॑ स॒र्पेभ्यो॒ नमः॑॥} नमो॑ अस्तु स॒र्पेभ्यो॒ ये पार्थि॑वा॒ य आ᳚न्तरि॒क्ष्या॑ ये दि॒व्या ये दि॒श्याः᳚। 
तेभ्य॑ इ॒मं ब॒लिँ ह॑रिष्यामि॒ तेभ्य॑ इ॒मं ब॒लिमहा॑र्षम्। 
तक्ष॑क॒ वैशा॑लेय धृ॒तरा᳚ष्ट्रैरावत॒स्ते जी॑वा॒स्त्वयि॑ नः स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि। 
धृ॒तरा᳚ष्ट्रैरावत॒ तक्ष॑क॒ वैशा॑लेय॒स्ते जी॑वा॒स्त्वयि॑ नः स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि। 
अ॒हिँ॒सा॒ऽति॒ब॒लस्ते जि॑वा॒स्त्वयि॑ नः स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि। 
अ॒ति॒ब॒ला॒ऽहिँ॒सस्ते जि॑वा॒स्त्वयि॑ नः स॒तस्त्वयि॑ स॒द्भ्यो व॒र्षाभ्यो॑ नः॒ परि॑देहि। 
ये द॑न्द॒शूकाः॒ पार्थि॑वा॒स्ताꣴस्त्वमि॒तः प॒रोगव्यू॑ति॒ निवे॑शय। 
सन्ति॒ वै नः॑ श॒फिनः॒ सन्ति॑ द॒ण्डिन॒स्ते वो॒ नेद्धि॒नसा॒न्न्येद्यू॒यम॒स्मान् हि॒नसा॑त। 
(स॒मीची॒ नामा॑सि॒ प्राची॒ दिग्घे॒तयो॒ नाम॒ स्थेति॒ द्वाद॑श पर्या॒याः।) अप॑श्वेत प॒दा ज॑हि॒ पूर्वे॑ण॒ चाऽप॑रेण च। 
स॒प्त च॒ मानु॑षीरि॒मास्ति॒स्रश्च॑ रा॒जब॑न्धवीः। 
न वै श्वे॒तस्या᳚ध्याचा॒रेऽहि॑र्ज॒घान॒ कञ्च॒न। 
श्वे॒ताय॑ वैद॒र्वाय॒ नमो॒ नमः॑ श्वे॒ताय॑ वैद॒र्वाय॑॥१७॥
आग्रयणादयः
प॒र॒मे॒ष्ठ्यसि॑ पर॒मां मा॒ꣴ श्रियं॑ गमय प्र॒त्यव॑रूढो नो हेम॒न्तः। 
प्रति॑ क्ष॒त्रे प्रति॑ तिष्ठामि रा॒ष्ट्रे प्रत्यश्वे॑षु॒ प्रति॑ तिष्ठामि॒ गोषु॑। 
प्रति॑ प्र॒जायां॒ प्रति॑ तिष्ठामि॒ भव्ये᳚। 
इ॒ह धृति॑रि॒ह विधृ॑तिरि॒ह रन्ति॑रि॒ह रम॑तिः। 
(स्यो॒ना पृ॑थिवि॒ बडि॒त्था पर्व॑ताना॒मिति॒ द्वे।) {बडि॒त्था पर्व॑तानां स्वि॒द्रं बि॑भर्षि पृथिवि। 
प्र या भू॑मि प्रवत्वति म॒ह्ना नि॒नोषि॑ महिनि॥} आ त्वा॑ वहन्तु॒ हरयः॒ सचे॑तसः श्वे॒तैरश्वैः᳚ स॒ह के॑तिमद्भिः॑। 
वाता॑जिरै॒राया॑हि॒ मम॑ ह॒व्याय॑ शर्वोप॑स्पृशतु मी॒ढ्वान्मी॒ढुषे॒ स्वाहोप॑स्पृशतु मी॒ढुषी॑ मी॒ढुष्यै॒ स्वाहा॑ जय॒न्तोप॑स्पृश जय॒न्ताय॒ स्वाहा॑ भ॒वाय॑ दे॒वाय॒ स्वाहा॑ श॒र्वाय॑ दे॒वाय॒ स्वाहेशा॑नाय दे॒वाय॒ स्वाहा॑ पशु॒पत॑ये दे॒वाय॒ स्वाहा॑ रु॒द्राय॑ दे॒वाय॒ स्वाहो॒ग्राय॑ दे॒वाय॒ स्वाहा॑ भी॒माय॑ दे॒वाय॒ स्वाहा॑ मह॒ते दे॒वाय॒ स्वाहा॑ भ॒वस्य॑ दे॒वस्य॒ पत्न्यै॒ स्वाहा॑ श॒र्वस्य॑ दे॒वस्य॒ पत्न्यै॒ स्वाहेशा॑नस्य दे॒वस्य॒ पत्न्यै॒ स्वाहा॑ पशु॒पते᳚र्दे॒वस्य॒ पत्न्यै॒ स्वाहा॑ रु॒द्रस्य॑ दे॒वस्य॒ पत्न्यै॒ स्वाहो॒ग्रस्य॑ दे॒वस्य॒ पत्न्यै॒ स्वाहा॑ भी॒मस्य॑ दे॒वस्य॒ पत्न्यै॒ स्वाहा॑ मह॒तो दे॒वस्य॒ पत्न्यै॒ स्वाहा॑ जय॒न्ताय॒ स्वाहा॒ऽग्नये᳚ स्विष्ट॒कृते॒ सुहु॑तहु॒दाहु॑तीनां॒ कामा॑नाँ समर्धयि॒त्रे स्वाहा᳚। 
स्व॒स्ति नः॑ पूर्ण॒मुखः॒ परि॑क्रामतु गृह॒पोप॑स्पृश गृह॒पाय॒ स्वाहा॑ गृह॒प्युप॑स्पृश गृह॒प्यै स्वाहा॑ घो॒षिण॒ उप॑स्पृशत घो॒षिभ्यः॒ स्वाहा॑ श्वा॒सिन॒ उप॑स्पृशत श्वा॒सिभ्यः॒ स्वाहा॑ विचि॒न्वन्त॒ उप॑स्पृशत विचि॒न्वद्भ्यः॒ स्वाहा॑ प्रपु॒न्वन्त॒ उप॑स्पृशत प्रपु॒न्वद्भ्यः॒ स्वाहा॑ सम॒श्नन्त॒ उप॑स्पृशत सम॒श्नद्भ्यः॒ स्वाहा॑ देवसे॒ना उप॑स्पृशत देवसे॒नाभ्यः॒ स्वाहा॒ या आख्या॑ता॒ याश्चानाख्या॑ता देवसे॒ना उप॑स्पृशत देवसे॒नाभ्यः॒ स्वाहा॑ द्वारा॒पोप॑स्पृश द्वारा॒पाय॒ स्वाहा॑ द्वारा॒प्युप॑स्पृश द्वारा॒प्यै स्वाहा॑ऽ अन्वासा॒रिण॒ उप॑स्पृशतान्वासा॒रिभ्यः॒ स्वाहा॑ निष॒ङ्गिन्नुप॑स्पृश निष॒ङ्गिणे॒ स्वाहा॒ नमो॑ निष॒ङ्गिण॑ इषुधि॒मते॒ (क्षेत्र॑स्य॒ पति॑ना व॒यमिति॒ द्वे)॥ 
{क्षेत्र॑स्य॒ पति॑ना व॒यँ हि॒तेने॑व जयमसि। 
गामश्वं॑ पोषयि॒त्न्वा स नो॑ मृडाती॒दृशे᳚॥ 
क्षेत्र॑स्य पते॒ मधु॑मन्तमू॒र्मिं धे॒नुरि॑व॒ पयो॑ अ॒स्मासु॑ धुक्ष्व। 
म॒धु॒श्चुतं॑ घृ॒तमि॑व॒ सुपू॑तमृ॒तस्य॑ नः॒ पत॑यो मृडयन्तु॥} ॥१८॥ 

ईशानबलिः
यन्मे॑ मा॒ता प्रलु॑लोभ॒ चर॒त्यन॑नुव्रता। 
तन्मे॒ रेतः॑ पि॒ता वृ॑ङ्क्तां मा॒ऽभुर॒न्योऽव॑पद्यताम॒मुष्मै॒ स्वाहा᳚। 
यास्तिष्ठ॑न्ति॒ या धाव॑न्ति॒ या आ᳚र्द्रो॒घ्नीः परि॑त॒स्थुषीः᳚। 
अ॒द्भिर्विश्व॑स्य भ॒र्त्रीभि॑र॒न्तर॒न्यं पि॒तुर्द॑धे॒ऽमुष्मै॒ स्वाहा᳚। 
यन्मे॑ पिताम॒ही प्रलु॑लोभ॒ चर॒त्यन॑नुव्रता। 
तन्मे॒ रेतः॑ पिताम॒हो वृ॑ङ्क्तां मा॒ऽभुर॒न्योऽव॑पद्यताम॒मुष्मै॒ स्वाहा᳚। 
अ॒न्तर्द॑धे॒ पर्व॑तैर॒न्तर्मह्या॑ पृथि॒व्या। 
आ॒भिर्दि॒ग्भिर॑न॒न्ताभि॑र॒न्तर॒न्यं पि॑ताम॒हाद्द॑धे॒ऽमुष्मै॒ स्वाहा᳚। 
यन्मे᳚ प्रपिताम॒ही प्रलु॑लोभ॒ चर॒त्यन॑नुव्रता। 
तन्मे॒ रेतः॑ प्रपिताम॒हो वृ॑ङ्क्तां मा॒ऽभुर॒न्योऽव॑पद्यताम॒मुष्मै॒ स्वाहा᳚। 
अ॒न्तर्द॑ध ऋ॒तुभि॑रहोरा॒त्रैः स॑ स॒न्धिभिः॑। 
अ॒र्ध॒मा॒सैश्च॒ मासै᳚श्चा॒न्तर॒न्यं प्र॑पिताम॒हाद्द॑धे॒ऽमुष्मै॒ स्वाहा᳚। 
ये चे॒ह पि॒तरो॒ ये च॒ नेह॒ याꣴश्च॑ वि॒द्म याँ उ॑ च॒ न प्र॑वि॒द्म। 
अग्ने॒ तान् वे᳚त्थ॒ यदि॒ ते जा॑तवेद॒स्तया᳚ प्र॒त्तꣴ स्व॒धया॑ मदन्तु॒ स्वाहा᳚। 
स्वाहा॑ पि॒त्रे। 
पि॒त्रे स्वाहा᳚। 
स्वाहा॑ पि॒त्रे। 
पि॒त्रे स्वाहा᳚। 
स्व॒धा स्वाहा᳚। 
अ॒ग्नये॑ कव्य॒वाह॑नाय स्व॒धा स्वाहा᳚। 
ए॒ष ते॑ तत॒ मधु॑माँ ऊ॒र्मिः सर॑स्वा॒न् यावा॑न॒ग्निश्च॑ पृथि॒वी च॒ ताव॑त्यस्य मा॒त्रा ताव॑तीं त ए॒तां मात्रां᳚ ददामि॒ यथा॒ऽग्निर॑क्षि॒तोऽनु॑पदस्त ए॒वं मह्यं॑ पि॒त्रेऽक्षि॒तोऽनु॑पदस्तः स्व॒धा भ॑व॒ तां त्वꣴ स्व॒धां तैः स॒होप॑जीव॒र्चस्ते॑ महिमै॒ष ते॑ पितामह॒ मधु॑माँ ऊ॒र्मिः सर॑स्वा॒न् यावा᳚न् वा॒युश्चा॒न्तरि॑क्षं च॒ ताव॑त्यस्य मा॒त्रा ताव॑तीं त ए॒तां मात्रां᳚ ददामि॒ यथा॑ वा॒युर॑क्षि॒तोऽनु॑पदस्त ए॒वं मह्यं॑ पिताम॒हाया॑क्षि॒तोऽनु॑पदस्तः स्व॒धा भ॑व॒ तां त्वꣴ स्व॒धां तैः स॒होप॑जीव॒ सामा॑नि ते महिमै॒ष ते᳚ प्रपितामह॒ मधु॑माँ ऊ॒र्मिः सर॑स्वा॒न् यावा॑नादि॒त्यश्च॒ द्यौश्च॒ ताव॑त्यस्य मा॒त्रा ताव॑तीं त ए॒तां मात्रां᳚ ददामि॒ यथा॑ऽदि॒त्योऽक्षि॒तोऽनु॑पदस्त ए॒वं मह्यं॑ प्रपिताम॒हाया॑क्षि॒तोऽनु॑पदस्तः स्व॒धा भ॑व॒ तां त्वꣴ स्व॒धां तैः स॒होप॑जीव॒ यजूँ॑षि ते महि॒मा॥१९॥
मासिश्राद्धम्
पृ॒थि॒वी ते॒ पात्रं॒ द्यौर॑पि॒धानं॒ ब्रह्म॑णस्त्वा॒ मुखे॑ जुहोमि ब्राह्म॒णानां᳚ त्वा प्राणापा॒नयो᳚र्जुहो॒म्यक्षि॑तमसि॒ मैषां᳚ क्षेष्ठा अ॒मुत्रा॒ऽमुष्मि॑न् लो॒के। 
मा॒र्जय॑न्तां॒ मम॑ पि॒तरो॑ मा॒र्जय॑न्तां॒ मम॑ पिताम॒हा मा॒र्जय॑न्तां॒ मम॑ प्रपिताम॒हा मा॒र्जय॑न्तां॒ मम॑ मा॒तरो॑ मा॒र्जय॑न्तां॒ मम॑ पिताम॒ह्यो मा॒र्जय॑न्तां॒ मम॑ प्रपिताम॒ह्यः। 
ए॒तत्ते॑ ततासौ॒ ये च॒ त्वामन्वे॒ तत्ते॑ पितामहासौ॒ ये च॒ त्वामन्वे॒ तत्ते᳚ प्रपितामहासौ॒ ये च॒ त्वामनु॑। 
ए॒तत्ते॑ मातरसौ॒ याश्च॒ त्वामन्वे॒ तत्ते॑ पितामह्यसौ॒ याश्च॒ त्वामन्वे॒ तत्ते᳚ प्रपितामह्यसौ॒ याश्च॒ त्वामनु॑। 
(मा॒र्जय॑न्तां॒ मम॑ पि॒तर॒ इत्ये॒ते।) ये च॒ वोऽत्र॒ ये चा॒स्मास्वाशँ॑ सन्ते॒ याश्च॒ वोऽत्र॒ याश्चा॒स्मास्वा शँ॑ सन्ते॒ ते च॑ वहन्तां॒ ताश्च॑ वहन्तां॒ तृप्य॑न्तु भवन्त॒ स्तृप्य॑न्तु भवत्य॒ स्तृप्य॑त॒ तृप्य॑त॒ तृप्य॑त। 
पु॒त्रान्पौत्रा॑न॒भि त॒र्पय॑न्ती॒रापो॒ मधु॑मतीरि॒माः। 
स्व॒धां पि॒तृभ्यो॑ अ॒मृतं॒ दुहा॑ना॒ आपो॑ दे॒वीरु॒भया॑ꣴस्तर्पयन्तु। 
तृप्य॑त॒ तृप्य॑त॒ तृप्य॑त। 
प्रा॒णे निवि॑ष्टो॒ऽमृतं॑ जुहोमि॒ ब्रह्म॑णि म आ॒त्माऽमृ॑त॒त्वाय॑। 
यां जनाः᳚ प्रति॒नन्द॑न्ति॒ रात्रिं॑ धे॒नुमि॑वाय॒तीम्। 
सं॒व॒त्स॒रस्य॒ या पत्नी॒ स नो॑ अस्तु सुमङ्ग॒ली स्वाहा᳚। 
वह॑ व॒पां जा॑तवेदः पि॒तृभ्यो॒ यत्रैना॒न् वेत्थ॒ निहि॑तान्परा॒के। 
मेद॑सः॒ कूल्या॒ उप॒ तान् क्ष॑रन्तु स॒त्या ए॒ता आ॒शिषः॑ सन्तु॒ कामैः॒ स्वाहा᳚। 
(यां जनाः᳚ प्रति॒नन्द॒न्तीत्ये॒षा।) (इ॒यमे॒व सा या प्र॑थ॒मा व्यौच्छ॒दिति॑ ति॒स्रः।) ए॒का॒ष्ट॒कां प॑श्यत॒ दोह॑माना॒मन्नं॑ माँ॒सव॑द्घृ॒तव॑त् स्व॒धाव॑त्। 
तद्ब्रा᳚ह्म॒णैर॑तिपू॒तम॑न॒न्तम॑क्ष॒य्यम॒मुष्मि॑न् लो॒के स्फीतिं॑ गच्छतु मे पि॒तृभ्यः॒ स्वाहा᳚। 
औ॒लू॒ख॒ला ग्रावा॑णो॒ घोष॑मक्र॒त ह॒विः कृ॒ण्वन्तः॑ परिवत्स॒रीण᳚म्। 
ए॒का॒ष्ट॒के सु॑प्र॒जा वी॒रव॑न्तो व॒यꣴ स्या॑म॒ पत॑यो रयी॒णाम्। 
ए॒का॒ष्ट॒का तप॑सा॒ तप्य॑माना संवत्स॒रस्य॒ पत्नी॑ दुदुहे॒ प्रपी॑ना। 
तं दोह॒मुप॑जीवाथ पि॒तरः॑ स॒हस्र॑धारम॒मुष्मि॑न् लो॒के स्वाहा᳚॥२०॥
अष्टकादयः
उ॒क्थ्य॑श्चाऽस्य॑तिरा॒त्रश्च॒ साद्य॑स्क्री॒श्छन्द॑सा स॒ह। 
अ॒पू॒प॒घृ॒ताहु॑ते॒ नम॑स्ते अस्तु माँ सपि॒प्पले॒ स्वाहा᳚। 
भूः पृ॑थि॒व्य॑ग्निन॒र्चाऽमुं मयि॒ कामं॒ नियु॑नज्मि॒ स्वाहा᳚। 
भुवो॑ वा॒युना॒ऽन्तरि॑क्षेण॒ साम्ना॒ऽमुं मयि॒ कामं॒ नियु॑नज्मि॒ स्वाहा᳚। 
स्व॑र्दिवा॑ऽदि॒त्येन॒ यजु॑षा॒ऽमुं मयि॒ कामं॒ नियु॑नज्मि॒ स्वाहा᳚। 
ज॒नद॑द्भि॒रथ॑र्वाङ्गिरोभिर॒मुं मयि॒ कामं॒ नियु॑नज्मि॒ स्वाहा᳚। 
रो॒चनाया॑जि॒राया॒ग्नये॑ दे॒वजा॑तवे॒ स्वाहा᳚। 
के॒तवे॒ मन॑वे॒ ब्रह्म॑णे दे॒वजा॑तवे॒ स्वाहा᳚। 
स्व॒धा स्वाहा॒ऽग्नये॑ कव्य॒वाह॑नाय स्व॒धा स्वाहा᳚। 
अन्न॑मिव ते दृ॒शे भू॑यासं॒ वस्त्र॑मिव ते दृ॒शे भू॑यासं॒ वित्त॑मिव ते दृ॒शे भू॑यासमा॒शेव॑ ते दृ॒शे भू॑यासꣴ श्र॒द्धेव॑ ते दृ॒शे भू॑यासँ॒ सꣴ स्र॑वन्तु॒ दिशो॑ म॒हीः समाधा॑वन्तु सू॒नृताः᳚। 
सर्वे॒ कामा॑ अ॒भिय॑न्तु मा प्रि॒या अ॒भिर॑क्षन्तु मा प्रि॒याः। 
यशो॑ऽसि॒ यशो॒ऽहं त्वयि॑ भूयासमसौ। 
(अ॒ङ्कौ न्य॒ङ्काव॒भित॒ इत्ये॒षा।) {अ॒ङ्कौ न्य॒ङ्काव॒भितो॒ रथं॒ यौ ध्वा॒न्तं वा॑ता॒ग्रमनु॑ सं॒चर॑न्तौ दू॒रेहे॑तिरिन्द्रि॒यावा᳚न्पत॒त्री ते नो॒ऽग्नयः॒ पप्र॑यः पारयन्तु॥} अध्व॑नामध्वपते स्व॒स्ति मा॒ संपा॑रय। 
अ॒यं वा॑म॒श्विनौ॒ रथो॒ मा दुः॒खे मा सु॒खे रि॑षत्। 
अरि॑ष्टः स्व॒स्ति ग॑च्छतु विवि॒घ्नन्पृत॑नाय॒तः। 
अश्वो॑सि॒ हयो॒स्यत्यो॑सि॒ नरो॒स्यर्वा॑ऽसि॒ सप्ति॑रसि वा॒ज्य॑सि॒ वृषा॑ऽसि नृ॒मणा॑ असि॒ ययु॒र्नामा᳚स्याऽदि॒त्यानां॒ पत्वाऽन्वि॑हि। 
ह॒स्ति॒य॒श॒सम॑सि हस्तियश॒सी भू॑यासं॒ वह॑ काल॒वह॒ श्रियं॑ मा॒ऽभिव॑ह। 
इन्द्र॑स्य त्वा॒ वज्रे॑णा॒भि निद॑धाम्यसौ। 
अव॑ जिह्वक निजिह्व॒काव॑ त्वा ह॒विषा॑ यजे। 
तत्स॒त्यं यद॒हं ब्रवी॒म्यध॑रो॒ मद॒सौ व॑दा॒त्स्वाहा᳚। 
आ ते॒ वाच॑मा॒स्यां᳚ दद॒ आ म॑न॒स्याँ हृद॑या॒दधि॑। 
यत्र॑यत्र ते॒ वाङ्निहि॑ता॒ तां त॒ आद॑दे। 
तत्स॒त्यं यद॒हं ब्रवी॒म्यध॑रो॒ मत्प॑द्यस्वासौ॥२१॥ 

विविधकर्माणि
या त॑ ए॒षा र॑रा॒ट्या॑ त॒नूर्म॒न्योर्मृ॒ध्रस्य॒ नाशि॑नी। 
तां दे॒वा ब्र॑ह्मचा॒रिणो॒ विन॑यन्तु सुमे॒धसः॑। 
यत्त॑ ए॒तन्मुखे॑ऽम॒तँ र॒राट॒मुदि॑व॒ विध्य॑ति। 
वि ते॒ क्रोधं॑ नयामसि॒ गर्भ॑मश्वत॒र्या इ॑व। 
अव॒ ज्यामि॑व॒ धन्व॑नो हृ॒दो म॒न्युं त॑नोमि ते। 
इन्द्रापा᳚स्य पलि॒गम॒न्येभ्यः॒ पुरु॑षेभ्यो॒ऽन्यत्र॒ मत्। 
यद॒हं धने॑न॒ प्रप॒णꣴश्च॑रामि॒ धने॑न देवा॒ धन॑मि॒च्छमा॑नः। 
तस्मि॒न् सोमो॒ रुच॒माद॑धात्व॒ग्निरिन्द्रो॒ बृह॒स्पति॑श्च॒ स्वाहा᳚। 
परि॑ त्वा॒ गिरे॑रमिहं॒ परि॒ भ्रातुः॒ परि॒ष्वसुः॑। 
परि॒ सर्वे᳚भ्यो॒ ज्ञाति॑भ्यः॒ परि॑षीतः॒ क्वे᳚ष्यसि॑। 
शश्व॒त्परि॑कुपितेन॒ सं॒क्रामे॒णाऽवि॑च्छिदा। 
उ॒लेन॒ परि॑षीतोसि॒ परि॑षीतोस्यु॒लेन॑। 
(आव॑र्तन वर्त॒येत्ये॒षा।) {आव॑र्तन वर्तय॒ नि नि॑वर्तन वर्त॒येन्द्र॑ नर्दबुद। 
भूम्या॒श्चत॑स्रः प्र॒दिश॒स्ताभि॒रा व॑र्तया॒ पुनः॑॥} आ॒व॑र्तने नि॒वर्त॑न आ॒वर्त॑ननिवर्त॒नाय॒ स्वाहा᳚। 
अनु॑ पोऽह्वदनु॒ह्वयो॒ निव॑र्तो पो॒ न्य॑वीवृतत्। 
ऐ॒न्द्रः परि॑क्रोशो वः॒ परि॑क्रोशतु स॒र्वतः॑। 
यदि॒ मामति॒ मन्या᳚ध्वा॒ अदे॑वा दे॒वव॑त्तरम्। 
इन्द्रः॒ पाशे॑न सि॒क्त्वा वो॒ मह्य॒मिद्व॒शमान॑या॒त्स्वाहा᳚। 
यदि॑ वृ॒क्षाद्यद्य॒न्तरि॑क्षा॒त्फल॑म॒भ्य॑पत॒त्तदु॑ वा॒युरे॒व। 
यत्रास्पृ॑क्षत्त॒नुवं॒ यत्र॒ वास॒ आपो॑ बाधन्तां॒ निरृ॑तिं परा॒चैः। 
ये प॒क्षिणः॑ प॒तय॑न्ति बि॒भ्यतो॒ निरृ॑तैः स॒ह। 
ते मा॑ शि॒वेन॑ श॒ग्मेन॒ तेज॑सो॒न्दन्तु॒ वर्च॑सा। 
दि॒वो नु मा॑ बृह॒तो अ॒न्तरि॑क्षाद॒पाꣴ स्तो॒को अ॒भ्य॑पतच्छि॒वेन॑। 
सम॒हमि॑न्द्रि॒येण॒ मन॑सा॒ऽसमागां॒ ब्रह्म॑णा संपृचा॒नः सु॒कृता॑ कृ॒तेन॑। 
(इ॒मं मे॑ वरुण॒ तत्त्वा॑ यामि॒ त्वं नो॑ अग्ने॒ स त्वं नो॑ अग्ने॒ त्वम॑ग्ने अ॒याऽसि॒ प्रजा॑पते।) (सं॒राजं॑ च॒ व्याहृ॑ती॒र्विहृ॑ताः।) इ॒मं जी॒वेभ्यः॑ परि॒धिं द॑धामि॒ मैषां नु॑ गा॒दप॑रो॒ अर्ध॑मे॒तम्। 
श॒तं जी॑वन्तु श॒रदः॑ पुरू॒चीस्ति॒रो मृ॒त्युं द॑धतां॒ पर्व॑तेन॥२२॥
 
अभिश्रवणमन्त्राः
रक्षोहणो वलगहनः
तै॰सं॰ १.३.२
र॒क्षो॒हणो॑ वलग॒हनो॑ वैष्ण॒वान् ख॑नामी॒दम॒हं तं व॑ल॒गमुद् व॑पामि॒ यं नः॑ समा॒नो यमस॑मानो निच॒खाने॒दमे॑न॒मध॑रं करोमि॒ यो नः॑ समा॒नो योऽस॑मानोऽराती॒यति॑ गाय॒त्रेण॒ छन्द॒साऽव॑बाढो वल॒गः किमत्र॑ भ॒द्रं तन्नौ॑ स॒ह वि॒राड॑सि सपत्न॒हा स॒म्राड॑सि भ्रातृव्य॒हा स्व॒राड॑स्यभिमाति॒हा वि॑श्वा॒राड॑सि॒ विश्वा॑सां ना॒ष्ट्राणाँ॑ ह॒न्ता रक्षो॒हणो॑ वलग॒हनः॒ प्रोक्षा॑मि वैष्ण॒वान् र॑क्षो॒हणो॑ वलग॒हनोऽव॑ नयामि वैष्ण॒वान् यवो॑ऽसि य॒वया॒स्मद् द्वेषो॑ य॒वयारा॑ती रक्षो॒हणो॑ वलग॒हनोऽव॑ स्तृणामि वैष्ण॒वान् र॑क्षो॒हणो॑ वलग॒हनो॒ऽभि जु॑होमि वैष्ण॒वान् र॑क्षो॒हणौ॑ वलग॒हना॒वुप॑ दधामि वैष्ण॒वी र॑क्षो॒हणौ॑ वलग॒हनौ॒ पर्यू॑हामि वैष्ण॒वी र॑क्षो॒हणौ॑ वलग॒हनौ॒ परि॑ स्तृणामि वैष्ण॒वी र॑क्षो॒हणौ॑ वलग॒हनौ॑ वैष्ण॒वी बृ॒हन्न॑सि बृ॒हद्‌ग्रा॑वा बृह॒तीमिन्द्रा॑य॒ वाचं॑ वद॥
सोमाय पितृमते
तै॰सं॰ १.८.५
सोमा॑य पितृ॒मते॑ पुरो॒डाशँ॒ षट्क॑पालं॒ निर्व॑पति पि॒तृभ्यो॑ बर्हि॒षद्भ्यो॑ धा॒नाः पि॒तृभ्यो᳚ऽग्निष्वा॒त्तेभ्यो॑ऽभिवा॒न्या॑यै दु॒ग्धे म॒न्थमे॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गं म॑न्दध्वँ सुसं॒दृशं॑ त्वा व॒यं मघ॑वन् मन्दिषी॒महि॑। 
प्र नू॒नं पू॒र्णव॑न्धुरः स्तु॒तो या॑सि वशाँ॒ अनु॑। 
योजा॒ न्वि॑न्द्र ते॒ हर्य॑क्ष॒न्नमी॑मदन्त॒ ह्यव॑ प्रि॒या अ॑धूषत। 

अस्तो॑षत॒ स्वभा॑नवो॒ विप्रा॒ नवि॑ष्ठया म॒ती। 
योजा॒ न्वि॑न्द्र ते॒ हरी᳚॥ 
अक्ष॑न् पि॒तरोऽमी॑मदन्त पि॒तरोऽती॑तृपन्त पि॒तरोऽमी॑मृजन्त पि॒तरः॑। 
परे॑त पितरः सोम्या गम्भी॒रैः प॒थिभिः॑ पू॒र्व्यैः। 
अथा॑ पि॒तॄन् सु॑वि॒दत्राँ॒ अपी॑त य॒मेन॒ ये स॑ध॒मादं॒ मद॑न्ति॥ 
मनो॒ न्वा हु॑वामहे नाराशँ॒सेन॒ स्तोमे॑न पितृ॒णां च॒ मन्म॑भिः। 

आ न॑ एतु॒ मनः॒ पुनः॒ क्रत्वे॒ दक्षा॑य जी॒वसे᳚। 
ज्योक् च॒ सूर्यं॑ दृ॒शे॥ 
पुन॑र्नः पि॒तरो॒ मनो॒ ददा॑तु॒ दैव्यो॒ जनः॑। 
जी॒वं व्रातँ॑ सचेमहि॥ 
यद॒न्तरि॑क्षं पृथि॒वीमु॒त द्यां यन्मा॒तरं॑ पि॒तरं॑ वा जिहिँसि॒म। 
अ॒ग्निर्मा॒ तस्मा॒देन॑सो॒ गार्ह॑पत्यः॒ प्र मु॑ञ्चतु दुरि॒ता यानि॑ चकृ॒म क॒रोतु॒ माम॑ने॒नस᳚म्॥
उशन्तस्त्वा हवामह उशन्तः
तै॰सं॰ २.६.१२
उ॒शन्त॑स्त्वा हवामह उ॒शन्तः॒ समि॑धीमहि। 
उ॒शन्नु॑श॒त आ व॑ह पि॒तॄन् ह॒विषे॒ अत्त॑वे॥ 
त्वँ सो॑म॒ प्रचि॑कितो मनी॒षा त्वँ रजि॑ष्ठ॒मनु॑ नेषि॒ पन्था᳚म्। 
तव॒ प्रणी॑ती पि॒तरो॑ न इन्दो दे॒वेषु॒ रत्न॑मभजन्त॒ धीराः᳚॥ 
त्वया॒ हि नः॑ पि॒तरः॑ सोम॒ पूर्वे॒ कर्मा॑णि च॒क्रुः प॑वमान॒ धीराः᳚। 
व॒न्वन्नवा॑तः परि॒धीँरपो᳚र्णु वी॒रेभि॒रश्वै᳚र्म॒घवा॑ भव नः॥ 

त्वँ सो॑म पि॒तृभिः॑ संविदा॒नोऽनु॒ द्यावा॑पृथि॒वी आ त॑तन्थ। 
तस्मै॑ त इन्दो ह॒विषा॑ विधेम व॒यꣴ स्या॑म॒ पत॑यो रयी॒णाम्॥ 
अग्नि॑ष्वात्ताः पितर॒ एह ग॑च्छत॒ सदः॑सदः सदत सुप्रणीतयः। 
अ॒त्ता ह॒वीँषि॒ प्रय॑तानि ब॒र्हिष्यथा॑ र॒यिँ सर्व॑वीरं दधातन॥ 
बर्हि॑षदः पितर ऊ॒त्य॑र्वागि॒मा वो॑ ह॒व्या च॑कृमा जु॒षध्व᳚म्। 
त आ ग॒ताव॑सा शन्त॒॑मेनाथा॒स्मभ्यँ॒ शं योर॑र॒पो द॑धात॥ 

आऽहं पि॒तॄन् सु॑वि॒दत्राँ॑ अवित्सि॒ नपा॑तं च वि॒क्रम॑णं च॒ विष्णोः᳚। 
ब॒र्हि॒षदो॒ ये स्व॒धया॑ सु॒तस्य॒ भज॑न्त पि॒त्वस्त इ॒हाग॑मिष्ठाः॥ 
उप॑हूताः पि॒तरः॑ सो॒म्यासो॑ बर्हि॒ष्ये॑षु नि॒धिषु॑ प्रि॒येषु॑। 
त आ ग॑मन्तु॒ त इ॒ह श्रु॑व॒न्त्वधि॑ ब्रुवन्तु॒ ते अ॑वन्त्व॒स्मान्॥ 
उदी॑रता॒मव॑र॒ उत्परा॑स॒ उन्म॑ध्य॒माः पि॒तरः॑ सो॒म्यासः॑। 

असुं॒ य ई॒युर॑वृ॒का ऋ॑त॒ज्ञास्ते नो॑ऽवन्तु पि॒तरो॒ हवे॑षु॥ 
इ॒दं पि॒तृभ्यो॒ नमो॑ अस्त्व॒द्य ये पूर्वा॑सो॒ य उप॑रास ई॒युः। 
ये पार्थि॑वे॒ रज॒स्या निष॑त्ता॒ ये वा॑ नू॒नँ सु॑वृ॒जना॑सु वि॒क्षु ॥ 
अधा॒ यथा॑ नः पि॒तरः॒ परा॑सः प्र॒त्नासो॑ अग्न ऋ॒तमा॑शुषा॒णाः। 
शुचीद॑य॒न् दीधि॑तिमुक्थ॒शासः॒ क्षामा॑ भि॒न्दन्तो॑ अरु॒णीरप॑ व्रन्॥ 

यद॑ग्ने कव्यवाहन पि॒तॄन् यक्ष्यृ॑ता॒वृधः॑। 
प्र च॑ ह॒व्यानि॑ वक्ष्यसि दे॒वेभ्य॑श्च पि॒तृभ्य॒ आ ॥ 
त्वम॑ग्न ईडि॒तो जा॑तवे॒दोऽवा᳚ड्ढ॒व्यानि॑ सुर॒भीणि॑ कृ॒त्वा। 
प्रादाः᳚ पि॒तृभ्यः॑ स्व॒धया॒ ते अ॑क्षन्न॒द्धि त्वं दे॑व॒ प्रय॑ता ह॒वीँषि॑॥ 
मात॑ली क॒व्यैर्य॒मो अङ्गि॑रोभि॒र्बृह॒स्पति॒रृक्व॑भिर्वावृधा॒नः। 
याꣴश्च॑ दे॒वा वा॑वृ॒धुर्ये च॑ दे॒वान् स्वाहा॒ऽन्ये स्व॒धया॒ऽन्ये म॑दन्ति॥ 

इ॒मं य॑म प्रस्त॒रमा हि सीदाङ्गि॑रोभिः पि॒तृभिः॑ संविदा॒नः। 
आ त्वा॒ मन्त्राः᳚ कविश॒स्ता व॑हन्त्वे॒ना रा॑जन् ह॒विषा॑ मादयस्व॥ 
अङ्गि॑रोभि॒रा ग॑हि य॒ज्ञिये॑भि॒र्यम॑ वैरू॒पैरि॒ह मा॑दयस्व। 
विव॑स्वन्तँ हुवे॒ यः पि॒ता ते॒ऽस्मिन् य॒ज्ञे ब॒र्हिष्या नि॒षद्य॑॥ 
अङ्गि॑रसो नः पि॒तरो॒ नव॑ग्वा॒ अथ॑र्वाणो॒ भृग॑वः सो॒म्यासः॑। 
तेषां᳚ व॒यँ सु॑म॒तौ य॒ज्ञिया॑ना॒मपि॑ भ॒द्रे सौ॑मन॒से स्या॑म॥
भक्षेहि मा विश
तै॰सं॰ ३.२.५
भक्षेहि॒ माऽवि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वायेहि॑ वसो पुरोवसो प्रि॒यो मे॑ हृ॒दो᳚ऽस्य॒श्विनो᳚स्त्वा बा॒हुभ्याँ॑ सघ्यासं नृ॒चक्ष॑सं त्वा देव सोम सु॒चक्षा॒ अव॑ ख्येषं म॒न्द्राऽभिभू॑तिः के॒तुर्य॒ज्ञानां॒ वाग्जु॑षा॒णा सोम॑स्य तृप्यतु म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग् जु॑षा॒णा सोम॑स्य तृप्य॒त्वेहि॑ विश्वचर्षणे॥ 

शं॒भूर्म॑यो॒भूः स्व॒स्ति मा॑ हरिवर्ण॒ प्र च॑र॒ क्रत्वे॒ दक्षा॑य रा॒यस्पोषा॑य सुवी॒रता॑यै॒ मा मा॑ राज॒न् वि बी॑भिषो॒ मा मे॒ हार्दि॑ त्वि॒षा व॑धीः। 
वृष॑णे॒ शुष्मा॒याऽयु॑षे॒ वर्च॑से॥ 
वसु॑मद्गणस्य सोम देव ते मति॒विदः॑ प्रातःसव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शँस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयामि रु॒द्रव॑द्‌गणस्य सोम देव ते मति॒विदो॒ माध्यं॑दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शँस॑पीतस्य 
पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयाम्यादि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शँस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयामि॥ 
आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य संग॒थे॥ 
हिन्व॑ मे॒ गात्रा॑ हरिवो ग॒णान् मे॒ मा वि ती॑तृषः। 
शि॒वो मे॑ सप्त॒र्षीनुप॑ तिष्ठस्व॒ मा मेऽवा॒ङ् नाभि॒मति॑ गाः॥ 

अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान्। 
किम॒स्मान् कृ॑णव॒दरा॑तिः॒ किमु॑ धू॒र्तिर॑मृत॒ मर्त्य॑स्य॒॥ 
यन्म॑ आ॒त्मनो॑ मि॒न्दाऽभू॑द॒ग्निस्तत् पुन॒राहा᳚ऽर्जा॒तवे॑दा॒ विच॑र्षणिः। 
पुन॑र॒ग्निश्चक्षु॑रदा॒त् पुन॒रिन्द्रो॒ बृह॒स्पतिः॑। 
पुन॑र्मे अश्विना यु॒वं चक्षु॒रा ध॑त्तम॒क्ष्योः॥ 
इ॒ष्टय॑जुषस्ते देव सोम स्तु॒तस्तो॑मस्य॥ 

श॒स्तोक्थ॑स्य॒ हरि॑वत॒ इन्द्र॑पीतस्य॒ मधु॑मत॒ उप॑हूत॒स्योप॑हूतो भक्षयामि॥ 
आ॒पूर्याः॒ स्था मा॑ पूरयत प्र॒जया॑ च॒ धने॑न च ॥ 
ए॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गं म॑न्दध्वं॒ नमो॑ वः पितरो॒ रसा॑य॒ नमो॑ वः पितरः॒ शुष्मा॑य॒ नमो॑ वः पितरो जी॒वाय॒ नमो॑ वः पितरः 
स्व॒धायै॒ नमो॑ वः पितरो म॒न्यवे॒ नमो॑ वः पितरो घो॒राय॒ पित॑रो॒ नमो॑ वो॒ य ए॒तस्मि॑न् लो॒के स्थ यु॒ष्माꣴस्तेऽनु॒ ये᳚ऽस्मिन् लो॒के मां तेऽनु॒ य ए॒तस्मि॑न् लो॒के स्थ यू॒यं तेषां॒ वसि॑ष्ठा भूयास्त॒ ये᳚ऽस्मिन् लो॒के॑ऽहं तेषां॒ वसि॑ष्ठो भूयासं॒ प्रजा॑पते॒ न त्वदे॒तान्य॒न्यो विश्वा॑ जा॒तानि॒ परि॒ ता ब॑भूव॥ 

यत्का॑मास्ते जुहु॒मस्तन्नो॑ अस्तु व॒यꣴ स्या॑म॒ पत॑यो रयी॒णाम्॥ 
दे॒वकृ॑त॒स्यैन॑सोऽव॒यज॑नमसि मनु॒ष्य॑कृत॒स्यैन॑सोऽव॒यज॑नमसि पि॒तृकृ॑त॒स्यैन॑सोऽव॒यज॑नमस्य॒प्सु धौ॒तस्य॑ सोम देव ते॒ नृभिः॑ सु॒तस्ये॒ष्टय॑जुषः स्तु॒तस्तो॑मस्य श॒स्तोक्थ॑स्य॒ यो भ॒क्षो अ॑श्व॒सनि॒र्यो गो॒सनि॒स्तस्य॑ ते पि॒तृभि॑र्भ॒क्षंकृ॑त॒स्योप॑हूत॒स्योप॑हूतो भक्षयामि॥
ध्रुवाऽसि धरुणाऽस्तृता
तै॰सं॰ ४.२.९
ध्रु॒वाऽसि॑ ध॒रुणाऽस्तृ॑ता वि॒श्वक॑र्मणा॒ सुकृ॑ता। 
मा त्वा॑ समु॒द्र उद् व॑धी॒न्मा सु॑प॒र्णोऽव्य॑थमाना पृथि॒वीं दृँ॑ह॥ 
प्र॒जाप॑तिस्त्वा सादयतु पृथि॒व्याः पृ॒ष्ठे व्यच॑स्वतीं॒ प्रथ॑स्वतीं॒ प्रथो॑ऽसि पृथि॒व्य॑सि॒ भूर॑सि॒ भूमि॑र॒स्यदि॑तिरसि वि॒श्वधा॑या॒ विश्व॑स्य॒ भुव॑नस्य ध॒र्त्री पृ॑थि॒वीं य॑च्छ पृथि॒वीं दृँ॑ह पृथि॒वीं मा हिँ॑सी॒र्विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ 
च॒रित्रा॑या॒ग्निस्त्वा॒ऽभि पा॑तु म॒ह्या स्व॒स्त्या छ॒र्दिषा॒ शन्त॑मेन॒ तया॑ दे॒वत॑याऽङ्गिर॒स्वद्ध्रु॒वा सी॑द। 
काण्डा᳚त्काण्डात् प्र॒रोह॑न्ती॒ परु॑षःपरुषः॒ परि॑। 
ए॒वा नो॑ दूर्वे॒ प्र त॑नु स॒हस्रे॑ण श॒तेन॑ च॥ 
या श॒तेन॑ प्रत॒नोषि॑ स॒हस्रे॑ण वि॒रोह॑सि। 
तस्या᳚स्ते देवीष्टके वि॒धेम॑ ह॒विषा॑ व॒यम्॥ 
अषा॑ढाऽसि॒ सह॑माना॒ सह॒स्वारा॑तीः॒ सह॑स्वारातीय॒तः सह॑स्व॒ पृत॑नाः॒ सह॑स्व पृतन्य॒तः। 

स॒हस्र॑वीर्याऽसि॒ सा मा॑ जिन्व॥ 
मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः॥ 
मधु॒ नक्त॑मु॒तोषसि॒ मधु॑म॒त् पार्थि॑वँ॒ रजः॑। 
मधु॒ द्यौर॑स्तु नः पि॒ता॥ 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः॥ 
म॒ही द्यौः पृ॑थि॒वी च॑ न इ॒मं य॒ज्ञं मि॑मिक्षताम्। 
पि॒पृ॒तां नो॒ भरी॑मभिः॥ 

तद् विष्णोः᳚ पर॒मं प॒दँ सदा॑ पश्यन्ति सू॒रयः॑। 
दि॒वीव॒ चक्षु॒रात॑तम्॥ 
ध्रु॒वाऽसि॑ पृथिवि॒ सह॑स्व पृतन्य॒तः। 
स्यू॒ता दे॒वेभि॑र॒मृते॒नाऽगाः᳚ ॥ 
यास्ते॑ अग्ने॒ सूर्ये॒ रुच॑ उद्य॒तो दिव॑मात॒न्वन्ति॑ र॒श्मिभिः॑। 
ताभिः॒ सर्वा॑भी रु॒चे जना॑य नस्कृधि॥ 
या वो॑ देवाः॒ सूर्ये॒ रुचो॒ गोष्वश्वे॑षु॒ या रुचः॑। 
इन्द्रा᳚ग्नी॒ ताभिः॒ सर्वा॑भी॒ रुचं॑ नो धत्त बृहस्पते॥ 

वि॒राट् ज्योति॑रधारयत् स॒म्राड् ज्योति॑रधारयत् स्व॒राड् ज्योति॑रधारयत्। 
अग्ने॑ यु॒क्ष्वा हि ये तवाश्वा॑सो देव सा॒धवः॑। 
अरं॒ वह॑न्त्या॒शवः॑॥ 
यु॒क्ष्वा हि दे॑व॒हूत॑माँ॒ अश्वाँ॑ अग्ने र॒थीरि॑व। 
नि॒ होता॑ पू॒र्व्यः स॑दः॥ 
द्र॒प्सश्च॑स्कन्द पृथि॒वीमनु॒ द्यामि॒मं च॒ योनि॒मनु॒ यश्च॒ पूर्वः॑। 
तृ॒तीयं॒ योनि॒मनु॑ सं॒चर॑न्तं द्र॒प्सं जु॑हो॒म्यनु॑ स॒प्त होत्राः᳚॥ 

अभू॑दि॒दं विश्व॑स्य॒ भुव॑नस्य॒ वाजि॑नम॒ग्नेर्वै᳚श्वान॒रस्य॑ च। 
अ॒ग्निर्ज्योति॑षा॒ ज्योति॑ष्मान् रु॒क्मो वर्च॑सा॒ वर्च॑स्वान्॥ 
ऋ॒चे त्वा॑ रु॒चे त्वा॒ समित् स्र॑वन्ति स॒रितो॒ न धेनाः᳚। 
अ॒न्तर्हृ॒दा मन॑सा पू॒यमा॑नाः। 
घृ॒तस्य॒ धारा॑ अ॒भि चा॑कशीमि। 
हि॒र॒ण्ययो॑ वेत॒सो मध्य॑ आसाम्। 
तस्मि᳚न् सुप॒र्णो म॑धु॒कृत् कु॑ला॒यी भज॑न्नास्ते॒ मधु॑ दे॒वता᳚भ्यः। 
तस्या॑ऽसते॒ हर॑यः स॒प्त तीरे᳚ स्व॒धां दुहा॑ना अ॒मृत॑स्य॒ धारा᳚म्॥
यास्ते अग्ने समिधः
तै॰सं॰ ५.७.८
यास्ते॑ अग्ने स॒मिधो॒ यानि॒ धाम॒ या जि॒ह्वा जा॑तवेदो॒ यो अ॒र्चिः। 
ये ते॑ अग्ने मे॒डयो॒ य इन्द॑व॒स्तेभि॑रा॒त्मानं॑ चिनुहि प्रजा॒नन्॥ 
उ॒त्स॒न्न॒य॒ज्ञो वा ए॒ष यद॒ग्निः किं वाऽहै॒तस्य॑ क्रि॒यते॒ किं वा॒ न यद्वा अ॑ध्व॒र्युर॒ग्नेश्चि॒न्वन्न॑न्त॒रेत्या॒त्मनो॒ वै तद॒न्तरे॑ति॒ यास्ते॑ अग्ने स॒मिधो॒ यानि॒ []
धामेत्या॑है॒षा वा अ॒ग्नेः स्व॑यंचि॒तिर॒ग्निरे॒व तद॒ग्निं चि॑नोति॒ नाध्व॒र्युरा॒त्मनो॒ऽन्तरे॑ति॒ चत॑स्र॒ आशाः॒ प्र च॑रन्त्व॒ग्नय॑ इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीरं॒ ब्रह्म॑ स॒मिद् भ॑व॒त्याहु॑तीनाम्॥ 
सु॒व॒र्गाय॒ वा ए॒ष लो॒कायोप॑ धीयते॒ यत् कू॒र्मश्चत॑स्र॒ आशाः॒ प्र च॑रन्त्व॒ग्नय॒ इत्या॑ह॥ 

दिश॑ ए॒वैतेन॒ प्र जा॑नाती॒मं नो॑ य॒ज्ञं न॑यतु प्रजा॒नन्नित्या॑ह सुव॒र्गस्य॑ लो॒कस्या॒भिनी᳚त्यै॒ ब्रह्म॑ स॒मिद् भ॑व॒त्याहु॑तीना॒मित्या॑ह॒ ब्रह्म॑णा॒ वै दे॒वाः सु॑व॒र्गं लो॒कमा॑य॒न् यद् ब्रह्म॑ण्वत्योप॒दधा॑ति॒ ब्रह्म॑णै॒व तद् यज॑मानः सुव॒र्गं लो॒कमे॑ति प्र॒जाप॑ति॒र्वा ए॒ष यद॒ग्निस्तस्य॑ प्र॒जाः प॒शव॒श्छन्दाँ॑सि रू॒पँ सर्वा॒न् वर्णा॒निष्ट॑कानां कुर्याद् रू॒पेणै॒व प्र॒जां प॒शूञ्छन्दाँ॒स्यव॑ रु॒न्धेऽथो᳚ प्र॒जाभ्य॑ ए॒वैनं॑ प॒शुभ्य॒श्छन्दो᳚भ्योऽव॒रुध्य॑ चिनुते॥
आशुः शिशानो
अनुवाकोऽयं गतम् (315)
उदेनमुत्तरां नयेति
तै॰सं॰ ५.४.६
उदे॑नमुत्त॒रां न॒येति॑ स॒मिध॒ आ द॑धाति॒ यथा॒ जनं॑ य॒ते॑ऽव॒सं क॒रोति॑ ता॒दृगे॒व तत् ति॒स्र आ द॑धाति त्रि॒वृद्वा अ॒ग्निर्यावा॑ने॒वाग्निस्तस्मै॑ भाग॒धेयं॑ करो॒त्यौदु॑म्बरीर्भव॒न्त्यूर्ग्वा उ॑दु॒म्बर॒ ऊर्ज॑मे॒वास्मा॒ अपि॑ दधा॒त्युदु॑ त्वा॒ विश्वे॑ दे॒वा इत्या॑ह प्रा॒णा वै विश्वे॑ दे॒वाः प्रा॒णै[]रे॒वैन॒मुद्य॑च्छ॒तेऽग्ने॒ 
भर॑न्तु॒ चित्ति॑भि॒रित्या॑ह॒ यस्मा॑ ए॒वैनं॑ चि॒त्तायो॒द्यच्छ॑ते॒ तेनै॒वैनँ॒ सम॑र्धयति॒ पञ्च॒ दिशो॒ दैवी᳚र्य॒ज्ञम॑वन्तु दे॒वीरित्या॑ह॒ दिशो॒ ह्ये॑षोऽनु॑ प्र॒च्यव॒तेऽपाम॑तिं दुर्म॒तिं बाध॑माना॒ इता॑ह॒ रक्ष॑सा॒मप॑हत्यै रा॒यस्पोषे॑ य॒ज्ञप॑तिमा॒भजन्ती॒रित्या॑ह प॒शवो॒ वै रा॒यस्पोषः॑ [] 
प॒शूने॒वाव॑ रुन्धे ष॒ड्भिर्ह॑रति॒ षड् वा ऋ॒तव॑ ऋ॒तुभि॑रे॒वैनँ॑ हरति॒ द्वे प॑रि॒गृह्य॑वती भवतो॒ रक्ष॑सा॒मप॑हत्यै॒ सूर्य॑रश्मि॒र्हरि॑केशः पु॒रस्ता॒दित्या॑ह॒ प्रसू᳚त्यै॒ ततः॑ पाव॒का आ॒शिषो॑ नो जुषन्ता॒मित्या॒हान्नं॒ वै पा॑व॒कोऽन्न॑मे॒वाव॑ रुन्धे देवासु॒राः संय॑त्ता आस॒न् ते दे॒वा ए॒तदप्र॑तिरथमपश्य॒न् तेन॒ वै ते᳚ऽप्र॒त्य[]सु॑रान् 
अजय॒न् तदप्र॑तिरथस्याप्रतिरथ॒त्वं यदप्र॑तिरथं द्वि॒तीयो॒ होता॒ऽन्वाहाप्र॒त्ये॑व तेन॒ यज॑मानो॒ भ्रातृ॑व्यान् जय॒त्यथो॒ अन॑भिजितमे॒वाभि ज॑यति दश॒र्चं भ॑वति॒ दशा᳚क्षरा वि॒राड् वि॒राजे॒मौ लो॒कौ विधृ॑ताव॒नयो᳚र्लो॒कयो॒र्विधृ॑त्या॒ अथो दशा᳚क्षरा वि॒राडन्नं॑ वि॒राड् वि॒राज्ये॒वान्नाद्ये॒ प्रति॑ तिष्ठ॒त्यस॑दिव॒ वा अ॒न्तरि॑क्षम॒न्तरि॑क्षमि॒वाग्नी᳚ध्र॒माग्नी᳚ध्रे[]ऽश्मा॑नं॒ 
नि द॑धाति स॒त्त्वाय॒ द्वाभ्यां॒ प्रति॑ष्ठित्यै वि॒मान॑ ए॒ष दि॒वो मध्य॑ आस्त॒ इत्या॑ह॒ व्ये॑वैतया॑ मिमीते॒ मध्ये॑ दि॒वो निहि॑तः॒ पृश्नि॒रश्मेत्या॒हान्नं॒ वै पृश्न्यन्न॑मे॒वाव॑ रुन्धे चत॒सृभि॒रा पुच्छा॑देति च॒त्वारि॒ छन्दाँ॑सि॒ छन्दो॑भिरे॒वेन्द्रं॒ विश्वा॑ अवीवृध॒न्नित्या॑ह॒ वृद्धि॑मे॒वोपाव॑र्तते॒ वाजा॑नाँ॒ सत्प॑तिं॒ पतिमि[]त्या॒हान्नं॒ 
वै वाजोऽन्न॑मे॒वाव॑ रुन्धे सुम्न॒हूर्य॒ज्ञो दे॒वाँ आ च॑ वक्ष॒दित्या॑ह प्र॒जा वै प॒शवः॑ सु॒म्नं प्र॒जामे॒व प॒शूना॒त्मन् ध॑त्ते॒ यक्ष॑द॒ग्निर्दे॒वो दे॒वाँ आ च॑ वक्ष॒दित्या॑ह स्व॒गाकृ॑त्यै॒ वाज॑स्य मा प्रस॒वेनो᳚द् ग्रा॒भेणोद॑ग्रभी॒दित्या॑हा॒सौ वा आ॑दि॒त्य उ॒द्यन्नु॑द् ग्रा॒भ ए॒ष नि॒म्रोचं॑ निग्रा॒भो ब्रह्म॑णै॒वात्मान॑मुद्गृ॒ह्णाति॒ ब्रह्म॑णा॒ भ्रातृ॑व्यं॒ नि गृ॑ह्णाति॥
अग्न उदधे या त इषुः
तै॰सं॰ ५.५.९
अग्न॑ उदधे॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूया॒स्माग्ने॑ दुध्र गह्य किँशिल वन्य॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूयास्म॒ पञ्च॒ वा ए॒ते᳚ऽग्नयो॒ यच्चित॑य उद॒धिरे॒व नाम॑ प्रथ॒मो दु॒ध्रो []
द्वि॒तीयो॒ गह्य॑स्तृ॒तीयः॑ किँशि॒लश्च॑तु॒र्थो वन्यः॑ पञ्च॒मस्तेभ्यो॒ यदाहु॑ती॒र्न जु॑हु॒याद॑ध्व॒र्युं च॒ यज॑मानं च॒ प्र द॑हेयु॒र्यदे॒ता आहु॑तीर्जु॒होति॑ भाग॒धेये॑नै॒वैना᳚ञ्छमयति॒ नाऽर्ति॒मार्छ॑त्यध्व॒र्युर्न यज॑मानो॒ वाङ् म॑ आ॒सन् न॒सोः प्रा॒णो᳚ऽक्ष्योश्चक्षुः॒ कर्ण॑योः॒ श्रोत्रं॑ बाहु॒वोर्बल॑मूरु॒वोरोजोऽरि॑ष्टा॒ विश्वा॒न्यङ्गा॑नि त॒नू[]स्त॒नुवा॑ 
मे स॒ह नम॑स्ते अस्तु॒ मा मा॑ हिँसी॒रप॒ वा ए॒तस्मा᳚त् प्रा॒णाः क्रा॑मन्ति॒ यो᳚ऽग्निं चि॒न्वन्न॑धि॒क्राम॑ति॒ वाङ् म॑ आ॒सन् न॒सोः प्रा॒ण इत्या॑ह प्रा॒णाने॒वाऽत्मन् ध॑त्ते॒ यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अ॒स्त्वाहु॑तिभागा॒ वा अ॒न्ये रु॒द्रा ह॒विर्भा॑गा []
अ॒न्ये श॑तरु॒द्रीयँ॑ हु॒त्वा गा॑वीधु॒कं च॒रुमे॒तेन॒ यजु॑षा चर॒माया॒मिष्ट॑कायां॒ नि द॑ध्याद् भाग॒धेये॑नै॒वैनँ॑ शमयति॒ तस्य॒ त्वै श॑तरु॒द्रीयँ॑ हु॒तमित्या॑हु॒र्यस्यै॒तद॒ग्नौ क्रि॒यत॒ इति॒ वस॑वस्त्वा रु॒द्रैः पु॒रस्ता᳚त् पान्तु पि॒तर॑स्त्वा य॒मरा॑जानः पि॒तृभि॑र्दक्षिण॒तः पा᳚न्त्वादि॒त्यास्त्वा॒ विश्वै᳚र्दे॒वैः प॒श्चात् पा᳚न्तु द्युता॒नस्त्वा॑ मारु॒तो म॒रुद्भि॑रुत्तर॒तः पा॑तु []
दे॒वास्त्वेन्द्र॑ज्येष्ठा॒ वरु॑णराजानो॒ ऽधस्ता᳚च्चो॒परि॑ष्टाच्च पान्तु॒ न वा ए॒तेन॑ पू॒तो न मेध्यो॒ न प्रोक्षि॑तो॒ यदे॑न॒मतः॑ प्रा॒चीनं॑ प्रो॒क्षति॒ यत् संचि॑त॒माज्ये॑न प्रो॒क्षति॒ तेन॑ पू॒तस्तेन॒ मेध्य॒स्तेन॒ प्रोक्षि॑तः॥
शिरो वा एतद्यज्ञस्य
तै॰सं॰ ६.२.११
शिरो॒ वा ए॒तद्य॒ज्ञस्य॒ यद्ध॑वि॒र्धानं॑ प्रा॒णा उ॑पर॒वा ह॑वि॒र्धाने॑ खायन्ते॒ तस्मा᳚च्छी॒र्षन् प्रा॒णा अ॒धस्ता᳚त् खायन्ते॒ तस्मा᳚द॒धस्ता᳚च्छी॒र्ष्णः प्रा॒णा र॑क्षो॒हणो॑ वलग॒हनो॑ वैष्ण॒वान् ख॑ना॒मीत्या॑ह वैष्ण॒वा हि दे॒वत॑योपर॒वा असु॑रा॒ वै नि॒र्यन्तो॑ दे॒वानां᳚ प्रा॒णेषु॑ वल॒गान् न्य॑खन॒न् तान् बा॑हुमा॒त्रेऽन्व॑विन्द॒न् तस्मा᳚द् बाहुमा॒त्राः खा॑यन्त इ॒दम॒हं तं व॑ल॒गमुद् व॑पामि॒ []
यं नः॑ समा॒नो यमस॑मानो निच॒खानेत्या॑ह॒ द्वौ वाव पुरु॑षौ॒ यश्चै॒व स॑मा॒नो यश्चास॑मानो॒ यमे॒वास्मै॒ तौ व॑ल॒गं नि॒खन॑त॒स्तमे॒वोद् व॑पति॒ सं तृ॑णत्ति॒ तस्मा॒त् संतृ॑ण्णा अन्तर॒तः प्रा॒णा न सं भि॑नत्ति॒ तस्मा॒दसं॑भिन्नाः प्रा॒णा अ॒पोऽव॑ नयति॒ तस्मा॑दा॒र्द्रा अ॑न्तर॒तः प्रा॒णा यव॑मती॒रव॑ नयत्यू॒[]र्ग्वै 
यवः॑ प्रा॒णा उ॑पर॒वाः प्रा॒णेष्वे॒वोर्जं॑ दधाति ब॒र्हिरव॑ स्तृणाति॒ तस्मा᳚ल्लोम॒शा अ॑न्तर॒तः प्रा॒णा आज्ये॑न॒ व्याघा॑रयति॒ तेजो॒ वा आज्यं॑ प्रा॒णा उ॑पर॒वाः प्रा॒णेष्वे॒व तेजो॑ दधाति॒ हनू॒ वा ए॒ते य॒ज्ञस्य॒ यद॑धि॒षव॑णे॒ न सं तृ॑ण॒त्त्यसं॑तृण्णे॒ हि हनू॒ अथो॒ खलु॑ दीर्घसो॒मे सं॒तृद्ये॒ धृत्यै॒ शिरो॒ वा ए॒तद्य॒ज्ञस्य॒ यद्ध॑वि॒र्धानं॑ []
प्रा॒णा उ॑पर॒वा हनू॑ अधि॒षव॑णे जि॒ह्वा चर्म॒ ग्रावा॑णो॒ दन्ता॒ मुख॑माहव॒नीयो॒ नासि॑कोत्तरवे॒दिरु॒दरँ॒ सदो॑ य॒दा खलु॒ वै जि॒ह्वया॑ द॒त्स्वधि॒ खाद॒त्यथ॒ मुखं॑ गच्छति य॒दा मुखं॒ गच्छ॒त्यथो॒दरं॑ गच्छति॒ तस्मा᳚द्धवि॒र्धाने॒ चर्म॒न्नधि॒ ग्राव॑भिरभि॒षुत्या॑ऽहव॒नीये॑ हु॒त्वा प्र॒त्यञ्चः॑ प॒रेत्य॒ सद॑सि भक्षयन्ति॒ यो वै वि॒राजो॑ यज्ञमु॒खे दोहं॒ वेद॑ दु॒ह ए॒वै[]ना॑मि॒यं 
वै वि॒राट् त॒स्यै त्वक् चर्मोधो॑ऽधि॒षव॑णे॒ स्तना॑ उपर॒वा ग्रावा॑णो व॒त्सा ऋ॒त्विजो॑ दुहन्ति॒ सोमः॒ पयो॒ य ए॒वं वेद॑ दु॒ह ए॒वैना᳚म्॥
असावादितोऽस्मिन् लोके
तै॰सं॰ ७.३.१०
अ॒सावा॑दि॒त्यो᳚ऽस्मिन् लो॒क आ॑सी॒त्तं दे॒वाः पृ॒ष्ठैः प॑रि॒गृह्य॑ सुव॒र्गं लो॒कम॑गमय॒न् परै॑र॒वस्ता॒त् पर्य॑गृह्णन् दिवाकी॒र्त्ये॑न सुव॒र्गे लो॒के प्रत्य॑स्थापय॒न् परैः᳚ प॒रस्ता॒त् पर्य॑गृह्णन् पृ॒ष्ठैरु॒पावा॑रोह॒न् स वा अ॒सावा॑दि॒त्यो᳚ऽमुष्मि॑न् लो॒के परै॑रुभ॒यतः॒ परि॑गृहीतो॒ यत् पृ॒ष्ठानि॒ भव॑न्ति सुव॒र्गमे॒व तैर्लो॒कं यज॑माना यन्ति॒ परै॑र॒वस्ता॒त् परि॑ गृह्णन्ति दिवाकी॒र्त्ये॑न []
सुव॒र्गे लो॒के प्रति॑ तिष्ठन्ति॒ परैः᳚ प॒रस्ता॒त् परि॑ गृह्णन्ति पृ॒ष्ठैरु॒पाव॑रोहन्ति॒ यत् परे॑ प॒रस्ता॒न्न स्युः परा᳚ञ्चः सुव॒र्गाल्लो॒कान्निष्प॑द्येर॒न् यद॒वस्ता॒न्न स्युः प्र॒जा निर्द॑हेयुर॒भितो॑ दिवाकी॒र्त्यं॑ परः॑सामानो भवन्ति सुव॒र्ग ए॒वैना᳚न् लो॒क उ॑भ॒यतः॒ परि॑ गृह्णन्ति॒ यज॑माना॒ वै दि॑वाकी॒र्त्यँ॑ संवत्स॒रः परः॑सामानो॒ऽभितो॑ दिवाकी॒र्त्यं॑ परः॑सामानो भवन्ति संवत्स॒र ए॒वोभ॒यतः॒ []
प्रति॑ तिष्ठन्ति पृ॒ष्ठं वै दि॑वाकी॒र्त्यं॑ पा॒र्श्वे परः॑सामानो॒ऽभितो॑ दिवाकी॒र्त्यं॑ परः॑सामानो भवन्ति॒ तस्मा॑द॒भितः॑ पृ॒ष्ठं पा॒र्श्वे भूयि॑ष्ठा॒ ग्रहा॑ गृह्यन्ते॒ भूयि॑ष्ठँ शस्यते य॒ज्ञस्यै॒व तन्म॑ध्य॒तो ग्र॒न्थिं ग्र॑थ्न॒न्त्यवि॑स्रँसाय स॒प्त गृ॑ह्यन्ते स॒प्त वै शी᳚र्ष॒ण्याः᳚ प्रा॒णाः प्रा॒णाने॒व यज॑मानेषु दधति॒ यत् प॑रा॒चीना॑नि पृ॒ष्ठानि॒ भव॑न्त्य॒मुमे॒व तैर्लो॒कम॒भ्यारो॑हन्ति॒ यदि॒मं लो॒कं न []
प्र॑त्यव॒रोहे॑यु॒रुद् वा॒ माद्ये॑यु॒र्यज॑मानाः॒ प्र वा॑ मीयेर॒न् यत् प्र॑ती॒चीना॑नि पृ॒ष्ठानि॒ भव॑न्ती॒ममे॒व तैर्लो॒कं प्र॒त्यव॑रोह॒न्त्यथो॑ अ॒स्मिन्ने॒व लो॒के प्रति॑ तिष्ठ॒न्त्यनु॑न्मादा॒येन्द्रो॒ वा अप्र॑तिष्ठित आसी॒त् स प्र॒जाप॑ति॒मुपा॑धाव॒त् तस्मा॑ ए॒तमे॑कविँशतिरा॒त्रं प्राय॑च्छ॒त् तमाह॑र॒त् तेना॑यजत॒ ततो॒ वै स प्रत्य॑तिष्ठ॒द्ये ब॑हुया॒जिनोऽप्र॑तिष्ठिताः॒ []
स्युस्त ए॑कविँशतिरा॒त्रमा॑सीर॒न् द्वाद॑श॒ मासाः॒ पञ्च॒र्तव॒स्त्रय॑ इ॒मे लो॒का अ॒सावा॑दि॒त्य ए॑कविँ॒श ए॒ताव॑न्तो॒ वै दे॑वलो॒कास्तेष्वे॒व य॑थापू॒र्वं प्रति॑ तिष्ठन्त्य॒सावा॑दि॒त्यो न व्य॑रोचत॒ स प्र॒जाप॑ति॒मुपा॑धाव॒त् तस्मा॑ ए॒तमे॑कविँशति रा॒त्रं प्राय॑च्छ॒त् तमाऽह॑र॒त् तेना॑यजत॒ ततो॒ वै सो॑ऽरोचत॒ य ए॒वं वि॒द्वाँस॑ एकविँशतिरा॒त्रमास॑ते॒ []
रोच॑न्त ए॒वैक॑विँशतिरा॒त्रो भ॑वति॒ रुग्वा ए॑कविँ॒शो रुच॑मे॒व ग॑च्छ॒न्त्यथो॑ प्रति॒ष्ठामे॒व प्र॑ति॒ष्ठा ह्ये॑कविँ॒शोऽतिरा॒त्राव॒भितो॑ भवतो ब्रह्मवर्च॒सस्य॒ परि॑गृहीत्यै॥
सन्ततिर्वा एते ग्रहाः
तै॰ब्रा॰ १.२.३
संत॑ति॒र्वा ए॒ते ग्रहाः᳚। 
यत्परः॑ सामानः। 
वि॒षू॒वान्दि॑वाकी॒र्त्य᳚म्। 
यथा॒ शाला॑यै॒ पक्ष॑सी। 
ए॒वँ सं॑वत्स॒रस्य॒ पक्ष॑सी। 
यदे॒तेन गृ॒ह्येर॑न्। 
विषू॑ची संवत्स॒रस्य॒ पक्ष॑सी॒ व्यव॑स्रँसेयाताम्। 
आर्ति॒मार्छे॑युः। 
यदे॒ते गृ॒ह्यन्ते᳚। 
यथा॒ शाला॑यै॒ पक्ष॑सी मध्य॒मं वँ॒शम॒भि स॑मा॒यच्छ॑ति॥ 

ए॒वँ सं॑वत्स॒रस्य॒ पक्ष॑सी दिवाकी॒र्त्य॑म॒भि संत॑न्वन्ति। 
नार्ति॒मार्छ॑न्ति। 
ए॒क॒विँ॒शमह॑र्भवति। 
शु॒क्राग्रा॒ ग्रहा॑ गृह्यन्ते। 
प्रत्युत्त॑ब्ध्यै सय॒त्वाय॑। 
सौ॒र्य॑ ए॒तदहः॑ प॒शुराल॑भ्यते। 
सौ॒र्यो॑ऽतिग्रा॒ह्यो॑ गृह्यते। 
अह॑रे॒व रू॒पेण॒ सम॑र्धयन्ति। 
अथो॒ अह्न॑ ए॒वैष ब॒लिर्ह्रि॑यते। 
स॒प्तैतदह॑रतिग्रा॒ह्या॑ गृह्यन्ते॥ 

स॒प्त वै शी॑र्ष॒ण्याः᳚ प्रा॒णाः। 
अ॒सावा॑दि॒त्यः शिरः॑ प्र॒जाना᳚म्। 
शी॒र्षन्ने॒व प्र॒जानां᳚ प्रा॒णान्द॑धाति। 
तस्मा᳚त्स॒प्त शी॒र्षन्प्रा॒णाः। 
इन्द्रो॑ वृ॒त्रँ ह॒त्वा। 
असु॑रान्परा॒भाव्य॑। 
स इ॒माल्लो॒कान॒भ्य॑जयत्। 
तस्या॒सौ लो॒कोऽन॑भिजित आसीत्। 
तं वि॒श्वक॑र्मा भू॒त्वाऽभ्य॑जयत्। 
यद्वै᳚श्वकर्म॒णो गृ॒ह्यते᳚॥ 

सु॒व॒र्गस्य॑ लो॒कस्या॒भिजि॑त्यै। 
प्र वा ए॒ते᳚ऽस्माल्लो॒काच्च्य॑वन्ते। 
ये वै᳚श्वकर्म॒णं गृ॒ह्णते᳚। 
आ॒दि॒त्यः श्वो गृ॑ह्यते। 
इ॒यं वा अदि॑तिः। 
अ॒स्यामे॒व प्रति॑ तिष्ठन्ति। 
अ॒न्यो᳚न्यो गृह्येते। 
विश्वा᳚न्ये॒वान्येन॒ कर्मा॑णि कुर्वा॒णा य॑न्ति। 
अ॒स्याम॒न्येन॒ प्रति॑ तिष्ठन्ति। 
तावाऽप॑रा॒र्धात् सं॑वत्स॒रस्या॒न्यो᳚न्यो गृह्येते। 
तावु॒भौ स॒ह म॑हाव्र॒ते गृ॑ह्येते। 
य॒ज्ञस्यै॒वान्तं॑ ग॒त्वा। 
उ॒भयो᳚र्लो॒कयोः॒ प्रति॑ तिष्ठन्ति। 
अ॒र्क्य॑मु॒क्थं भ॑वति। 
अ॒न्नाद्य॒स्याव॑रुध्यै॥ 

एकविंश एष भवति
तै॰ब्रा॰ १.२.४
ए॒क॒विँ॒श ए॒ष भ॑वति। 
ए॒तेन॒ वै दे॒वा ए॑कविँ॒शेन॑। 
आ॒दि॒त्यमि॒त उ॑त्त॒मँ सु॑व॒र्गं लो॒कमारो॑हयन्। 
स वा ए॒ष इ॒त ए॑कविँ॒शः। 
तस्य॒ दशा॒वस्ता॒दहा॑नि। 
दश॑ प॒रस्ता᳚त्। 
स वा ए॒ष वि॒राज्यु॑भ॒यतः॒ प्रति॑ष्ठितः। 
वि॒राजि॒ हि वा ए॒ष उ॑भ॒यतः॒ प्रति॑ष्ठितः। 
तस्मा॑दन्त॒रेमौ लो॒कौ यन्। 
सर्वे॑षु सुव॒र्गेषु॑ लो॒केष्व॑भि॒तप॑न्नेति॥ 

दे॒वा वा आ॑दि॒त्यस्य॑ सुव॒र्गस्य॑ लो॒कस्य॑। 
परा॑चोऽतिपा॒दाद॑बिभयुः। 
तं छन्दो॑भिरदृँह॒न्धृत्यै᳚। 
दे॒वा वा आ॑दि॒त्यस्य॑ सुव॒र्गस्य॑ लो॒कस्य॑। 
अवा॑चोऽवपा॒दाद॑बिभयुः। 
तं प॒ञ्चभी॑ र॒श्मिभि॒रुद॑वयन्। 
तस्मा॑देकविँ॒शेऽह॒न् पञ्च॑ दिवाकी॒र्त्या॑नि क्रियन्ते। 
र॒श्मयो॒ वै दि॑वाकी॒र्त्या॑नि। 
ये गा॑य॒त्रे। 
ते गा॑य॒त्रीषूत्त॑रयोः॒ पव॑मानयोः॥ 

म॒हादि॑वाकीर्त्यँ॒ होतुः॑ पृ॒ष्ठम्। 
वि॒क॒र्णं ब्र॑ह्मसा॒मम्। 
भा॒सो᳚ऽग्निष्टो॒मः। 
अथै॒तानि॒ परा॑णि। 
परै॒र्वै दे॒वा आ॑दि॒त्यँ सु॑व॒र्गं लो॒कम॑पारयन्। 
यदपा॑रयन्। 
तत्परा॑णां पर॒त्वम्। 
पा॒रय॑न्त्येनं॒ परा॑णि। 
य ए॒वं वेद॑। 
अथै॒तानि॒ स्परा॑णि। 
स्परै॒र्वै दे॒वा आ॑दि॒त्यँ सु॑व॒र्गं लो॒कम॑स्पारयन्। 
यदस्पा॑रयन्। 
तत्स्परा॑णाꣴ स्पर॒त्वम्। 
स्पा॒रय॑न्त्येन॒ꣴ स्परा॑णि। 
य ए॒वं वेद॑॥ 

अप्रतिष्ठां वा एते गच्छन्ति
तै॰ब्रा॰ १.२.५
अप्र॑तिष्ठां॒ वा ए॒ते ग॑च्छन्ति। 
येषाँ॑ संवत्स॒रेऽना॒प्तेऽथ॑। 
ए॒का॒द॒शिन्या॒प्यते᳚। 
वै॒ष्ण॒वं वा॑म॒नमाल॑भन्ते। 
य॒ज्ञो वै विष्णुः॑। 
य॒ज्ञमे॒वाल॑भन्ते॒ प्रति॑ष्ठित्यै। 
ऐ॒न्द्रा॒ग्नमाल॑भन्ते। 
इ॒न्द्रा॒ग्नी वै दे॒वाना॒मया॑तयामानौ। 
ये ए॒व दे॒वते॒ अया॑तयाम्नी। 
ते ए॒वाल॑भन्ते॥ 

वै॒श्व॒दे॒वमाल॑भन्ते। 
दे॒वता॑ ए॒वाव॑रुन्धते। 
द्या॒वा॒पृ॒थि॒व्यां॑ धे॒नुमाल॑भन्ते। 
द्यावा॑पृथि॒व्योरे॒व प्रति॑ तिष्ठन्ति। 
वा॒य॒व्यं᳚ व॒त्समाल॑भन्ते। 
वा॒युरे॒वैभ्यो॑ यथाऽयत॒नाद्दे॒वता॒ अव॑रुन्धे। 
आ॒दि॒त्यामविं॑ व॒शामाल॑भन्ते। 
इ॒यं वा अदि॑तिः। 
अ॒स्यामे॒व प्रति॑ तिष्ठन्ति। 
मै॒त्रा॒व॒रु॒णीमाल॑भन्ते॥ 

मि॒त्रेणै॒व य॒ज्ञस्य॒ स्वि॑ष्टँ शमयन्ति। 
वरु॑णेन॒ दुरि॑ष्टम्। 
प्रा॒जा॒प॒त्यं तू॑प॒रं म॑हाव्र॒त आल॑भन्ते। 
प्रा॒जा॒प॒त्यो॑ऽतिग्रा॒ह्यो॑ गृह्यते। 
अह॑रे॒व रू॒पेण॒ सम॑र्धयन्ति। 
अथो॒ अह्न॑ ए॒वैष ब॒लिर्ह्रि॑यते। 
आ॒ग्ने॒यमाल॑भन्ते॒ प्रति॒ प्रज्ञा᳚त्यै। 
अ॒ज॒पे॒त्वान् वा ए॒ते पूर्वै॒र्मासै॒रव॑रुन्धते। 
यदे॒ते ग॒व्याः प॒शव॑ आल॒भ्यन्ते᳚। 
उ॒भये॑षां पशू॒नामव॑रुध्यै॥
यदति॑रिक्तामेकाद॒शिनी॑मा॒लभे॑रन्। 
अप्रि॑यं॒ भ्रातृ॑व्यम॒भ्यति॑रिच्येत। 
यद् द्वौद्वौ॑ प॒शू स॒मस्ये॑युः। 
कनी॑य॒ आयुः॑ कुर्वीरन्। 
यदे॒ते ब्राह्म॑णवन्तः प॒शव॑ आल॒भ्यन्ते᳚। 
नाप्रि॑यं॒ भ्रातृ॑व्यम॒भ्य॑ति॒रिच्य॑ते। 
न कनी॑य॒ आयुः॑ कुर्वते॥ 

प्रजापतिः प्रजाः सृष्ट्वा 
तै॰ब्रा॰ १.२.६
प्र॒जाप॑तिः प्र॒जाः सृ॒ष्ट्वा वृ॒त्तो॑ऽशयत्। 
तं दे॒वा भू॒तानाँ॒ रसं॒ तेजः॑ सं॒भृत्य॑। 
तेनै॑नमभिषज्यन्। 
म॒हान॑वव॒र्तीति॑। 
तन्म॑हाव्र॒तस्य॑ महाव्रत॒त्वम्। 
म॒हद् व्र॒तमिति॑। 
तन्म॑हाव्र॒तस्य॑ महाव्रत॒त्वम्। 
म॒ह॒तो व्र॒तमिति॑। 
तन्म॑हाव्र॒तस्य॑ महाव्रत॒त्वम्। 
प॒ञ्च॒विँ॒शः स्तोमो॑ भवति॥ 

चतु॑र्विँशत्यर्धमासः संवत्स॒रः। 
यद्वा ए॒तस्मि॑न् संवत्स॒रेऽधि॒ प्राजा॑यत। 
तदन्नं॑ पञ्चविँ॒शम॑भवत्। 
म॒ध्य॒तः क्रि॑यते। 
म॒ध्य॒तो ह्यन्न॑मशि॒तं धि॒नोति॑। 
अथो॑ मध्य॒त ए॒व प्र॒जाना॒मूर्ग्धी॑यते। 
अथ॒ यद्वा इ॒दम॑न्त॒तः क्रि॒यते᳚। 
तस्मा॑दुद॒न्ते प्र॒जाः समे॑धन्ते। 
अ॒न्त॒तः क्रि॑यते प्र॒जन॑नायै॒व। 
त्रि॒वृच्छिरो॑ भवति॥ 

त्रे॒धा॒ वि॒हि॒तँ हि शिरः॑। 
लोम॑ छ॒वीरस्थि॑। 
परा॑चा स्तुवन्ति। 
तस्मा॒त्तत्स॒दृगे॒व। 
न मेद्य॒तोऽनु॑मेद्यति। 
न कृश्य॒तोऽनु॑ कृश्यति। 
प॒ञ्च॒द॒शो᳚ऽन्यः प॒क्षो भ॑वति। 
स॒प्त॒द॒शो᳚ऽन्यः। 
तस्मा॒द् वयाँ॑स्यन्यत॒रम॒र्धम॒भि प॒र्याव॑र्तन्ते। 
अ॒न्य॒त॒रतो॒ हि तद्गरी॑यः क्रि॒यते᳚॥ 

प॒ञ्च॒विँ॒श आ॒त्मा भ॑वति। 
तस्मा᳚न्मध्य॒तः प॒शवो॒ वरि॑ष्ठाः। 
ए॒क॒विँ॒शं पुच्छ᳚म्। 
द्वि॒पदा॑सु स्तुवन्ति॒ प्रति॑ष्ठित्यै। 
सर्वे॑ण स॒ह स्तु॑वन्ति। 
सर्वे॑ण॒ ह्या᳚त्मना᳚ऽत्म॒न्वी। 
स॒होत्पत॑न्ति। 
एकै॑का॒मुच्छिँ॑षन्ति। 
आ॒त्मन् ह्यङ्गा॑नि ब॒द्धानि॑। 
न वा ए॒तेन॒ सर्वः॒ पुरु॑षः॥ 

यदि॒त इ॑तो॒ लोमा॑नि द॒तो न॒खान्। 
प॒रि॒मादः॑ क्रियन्ते। 
तान्ये॒व तेन॒ प्रत्यु॑प्यन्ते। 
औदु॑म्बर॒स्तल्पो॑ भवति। 
ऊर्ग्वा अन्न॑मुदु॒म्बरः॑। 
ऊ॒र्ज ए॒वान्नाद्य॒स्याव॑रुध्यै। 
यस्य॑ तल्प॒सद्यमन॑भिजित॒ꣴ स्यात्। 
स दे॒वानाँ॒ साम्य॑क्षे। 
त॒ल्प॒सद्य॑म॒भिज॑या॒नीति॒ तल्प॑मा॒रुह्योद्गा॑येत्। 
त॒ल्प॒सद्य॑मे॒वाभिज॑यति॥ 

यस्य॑ तल्प॒सद्य॑म॒भिजि॑त॒ꣴ स्यात्। 
स दे॒वानाँ॒ साम्य॑क्षे। 
त॒ल्प॒सद्यं॒ मा परा॑जे॒षीति॒ तल्प॑मा॒रुह्योद्गा॑येत्। 
न त॑ल्प॒सद्यं॒ परा॑जयते। 
प्ले॒ङ्खे शँ॑सति। 
महो॒ वै प्ले॒ङ्खः। 
मह॑स ए॒वान्नाद्य॒स्याव॑रुद्ध्यै। 
दे॒वा॒सु॒राः संय॑त्ता आसन्। 
त आ॑दि॒त्ये व्याय॑च्छन्त। 
तं दे॒वाः सम॑जयन्॥ 

ब्रा॒ह्म॒णश्च॑ शू॒द्रश्च॑ चर्मक॒र्ते व्याय॑च्छेते। 
दैव्यो॒ वै वर्णो᳚ ब्राह्म॒णः। 
अ॒सु॒र्यः॑ शू॒द्रः। 
इ॒मे॑ऽरात्सुरि॒मे सु॑भू॒तम॑क्र॒न्नित्य॑न्यत॒रो ब्रू॑यात्। 
इ॒म उ॑द्वासीका॒रिण॑ इ॒मे दु॑र्भू॒तम॑क्र॒न्नित्य॑न्यत॒रः। 
यदे॒वैषाँ॑ सुकृ॒तं या राद्धिः॑। 
तद॑न्यत॒रो॑ऽभिश्री॑णाति। 
यदे॒वैषां᳚ दुष्कृ॒तं याऽरा᳚द्धिः। 
तद॑न्यत॒रोऽप॑हन्ति। 
ब्रा॒ह्म॒णः सं ज॑यति। 
अ॒मुमे॒वादि॒त्यं भ्रातृ॑व्यस्य॒ सं वि॑न्दन्ते॥ 

इन्द्रो वृत्रं हत्वा (परि॰)
तै॰ब्रा॰ १.३.१०
इन्द्रो॑ वृ॒त्रँ ह॒त्वा। 
असु॑रान् परा॒भाव्य॑। 
सो॑ऽमावा॒स्यां᳚ प्रत्याग॑च्छत्। 
ते पि॒तरः॑ पूर्वे॒द्युराग॑च्छन्। 
पि॒तॄन् य॒ज्ञो॑ऽगच्छत्। 
तं दे॒वाः पुन॑रयाचन्त। 
तमे॑भ्यो॒ न पुन॑रददुः। 
ते᳚ऽब्रुव॒न् वरं॑ वृणामहै। 
अथ॑ वः॒ पुन॑र्दास्यामः। 
अ॒स्मभ्य॑मे॒व पू᳚र्वे॒द्युः क्रि॑याता॒ इति॑॥ 

तमे᳚भ्यः॒ पुन॑रददुः। 
तस्मा᳚त्पि॒तृभ्यः॑ पूर्वे॒द्युः क्रि॑यते। 
यत्पि॒तृभ्यः॑ पूर्वे॒द्युः क॒रोति॑। 
पि॒तृभ्य॑ ए॒व तद्य॒ज्ञं नि॒ष्क्रीय॒ यज॑मानः॒ प्रत॑नुते। 
सोमा॑य पि॒तृपी॑ताय स्व॒धा नम॒ इत्या॑ह। 
पि॒तुरे॒वाधि॑ सोमपी॒थमव॑ रुन्धे। 
न हि पि॒ता प्र॒मीय॑माण॒ आहै॒ष सो॑मपी॒थ इति॑। 
इ॒न्द्रि॒यं वै सो॑मपी॒थः। 
इ॒न्द्रि॒यमे॒व सो॑मपी॒थमव॑ रुन्धे। 
तेने᳚न्द्रि॒येण॑ द्वि॒तीयां᳚ जा॒याम॒भ्य॑श्नुते॥ 

ए॒तद्वै ब्राह्म॑णं पु॒रा वा॑जश्रव॒सा वि॒दाम॑क्रन्। 
तस्मा॒त्ते द्वे द्वे॑ जा॒ये अ॒भ्या᳚क्षत। 
य ए॒वं वेद॑। 
अ॒भि द्वि॒तीयां᳚ जा॒याम॑श्नुते। 
अ॒ग्नये॑ कव्य॒वाह॑नाय स्व॒धा नम॒ इत्या॑ह। 
य ए॒व पि॑तृ॒णाम॒ग्निः। 
तं प्री॑णाति। 
ति॒स्र आहु॑तीर्जुहोति। 
त्रिर्निद॑धाति। 
षट् संप॑द्यन्ते॥ 

षड्वा ऋ॒तवः॑। 
ऋ॒तूने॒व प्री॑णाति। 
तू॒ष्णीं मेक्ष॑ण॒माद॑धाति। 
अस्ति॑ वा॒ हि ष॒ष्ठ ऋ॒तुर्न वा᳚। 
दे॒वान् वै पि॒तॄन् प्री॒तान्। 
म॒नुष्याः᳚ पि॒तरोऽनु॒ प्रपि॑पते। 
ति॒स्र आहु॑तीर्जुहोति। 
त्रिर्निद॑धाति। 
षट् संप॑द्यन्ते। 
षड्वा ऋ॒तवः॑॥
ऋ॒तवः॒ खलु॒ वै दे॒वाः पि॒तरः॑। 
ऋ॒तूने॒व दे॒वान् पि॒तॄन् प्री॑णाति। 
तान् प्री॒तान्। 
म॒नुष्याः᳚ पि॒तरोऽनु॒ प्रपि॑पते। 
स॒कृ॒दाच्छि॒न्नं ब॒र्हिर्भ॑वति। 
स॒कृदि॑व॒ हि पि॒तरः॑। 
त्रिर्निद॑धाति। 
तृ॒तीये॒ वा इ॒तो लो॒के पि॒तरः॑। 
ताने॒व प्री॑णाति। 
परा॒ङाव॑र्तते॥ 

ह्लीका॒ हि पि॒तरः॑। 
ओष्मणो᳚ व्या॒वृत॒ उपा᳚स्ते। 
ऊ॒ष्मभा॑गा॒ हि पि॒तरः॑। 
ब्र॒ह्म॒वा॒दिनो॑ वदन्ति। 
प्राश्यां न प्राश्यामिति॑। 
यत्प्रा᳚श्नी॒यात्। 
जन्य॒मन्न॑मद्यात्। 
प्र॒मायु॑कः स्यात्। 
यन्न प्रा᳚श्नी॒यात्। 
अह॑विः स्यात्॥ 

पि॒तृभ्य॒ आवृ॑श्च्येत। 
अ॒व॒घ्रेय॑मे॒व। 
तन्नेव॒ प्राशि॑तं॒ नेवाप्रा॑शितम्। 
वी॒रं वा॒ वै पि॒तरः॑ प्र॒यन्तो॒ हर॑न्ति। 
वी॒रं वा॑ ददति। 
द॒शां चि॑नत्ति। 
हर॑णभागा॒ हि पि॒तरः॑। 
पि॒तॄने॒व नि॒रव॑दयते। 
उत्त॑र॒ आयु॑षि॒ लोम॑ छिन्दीत। 
पि॒तृ॒णाँ ह्ये॑तर्हि॒ नेदी॑यः॥
नम॑स्करोति। 
न॒म॒स्का॒रो हि पि॑तृ॒णाम्। 
नमो॑ वः पितरो॒ रसा॑य। 
नमो॑ वः पितरः॒ शुष्मा॑य। 
नमो॑ वः पितरो जी॒वाय॑। 
नमो॑ वः पितरः स्व॒धायै᳚। 
नमो॑ वः पितरो म॒न्यवे᳚। 
नमो॑ वः पितरो घो॒राय॑। 
पित॑रो॒ नमो॑ वः। 
य ए॒तस्मि॑न् लो॒के स्थ॥
यु॒ष्माꣴ स्ते नु॑। 
ये᳚ऽस्मिन् लो॒के। 
मां ते नु॑। 
य ए॒तस्मि॑न् लो॒के स्थ। 
यू॒यं तेषां॒ वसि॑ष्ठा भूयास्त। 
ये᳚ऽस्मिन् लो॒के। 
अ॒हं तेषां॒ वसि॑ष्ठो भूयास॒मित्या॑ह। 
वसि॑ष्ठः समा॒नानां᳚ भवति। 
य ए॒वं वि॒द्वान् पि॒तृभ्यः॑ क॒रोति॑। 
ए॒ष वै म॑नु॒ष्या॑णां य॒ज्ञः॥ 

दे॒वानां॒ वा इत॑रे य॒ज्ञाः। 
तेन॒ वा ए॒तत्पि॑तृलो॒के च॑रति। 
यत्पि॒तृभ्यः॑ क॒रोति॑। 
स ई᳚श्व॒रः प्रमे॑तोः। 
प्रा॒जा॒प॒त्यय॒र्चा पुन॒रैति॑। 
य॒ज्ञो वै प्र॒जाप॑तिः। 
य॒ज्ञेनै॒व स॒ह पुन॒रैति॑। 
न प्र॒मायु॑को भवति। 
पि॒तृलो॒के वा ए॒तद्यज॑मानश्चरति। 
यत्पि॒तृभ्यः॑ करोति। 
स ई᳚श्व॒र आर्ति॒मार्तोः᳚। 
प्र॒जाप॑ति॒स्त्वावैनं॒ तत॒ उन्ने॑तुमर्ह॒तीत्या॑हुः। 
यत्प्रा॑जाप॒त्यय॒र्चा पुन॒रैति॑। 
प्र॒जाप॑तिरे॒वैनं॒ तत॒ उन्न॑यति। 
नार्ति॒मार्च्छ॑ति॒ यज॑मानः॥ 

वैश्वेदेवेन वै प्रजापतिः
तै॰ब्रा॰ १.६.८
वै॒श्व॒दे॒वेन॒ वै प्र॒जाप॑तिः प्र॒जा अ॑सृजत। 
ता व॑रुणप्रघा॒सैर्व॑रुणपा॒शाद॑मुञ्चत्। 
सा॒क॒मे॒धैः॒ प्रत्य॑स्थापयत्। 
त्र्य॑म्बकै रु॒द्रं नि॒रवा॑दयत। 
पि॒तृ॒य॒ज्ञेन॑ सुव॒र्गं लो॒कम॑गमयत्। 
यद्वै᳚श्वदे॒वेन॒ यज॑ते। 
प्र॒जा ए॒व तद्यज॑मानः सृजते। 
ता व॑रुणप्रघा॒सैर्व॑रुणपा॒शान्मु॑ञ्चति। 
सा॒क॒मे॒धैः प्रति॑ष्ठापयति। 
त्र्य॑म्बकै रु॒द्रं नि॒रव॑दयते॥ 

पि॒तृ॒य॒ज्ञेन॑ सुव॒र्गं लो॒कं ग॑मयति। 
द॒क्षि॒ण॒तः प्रा॑चीनावी॒ती निर्व॑पति। 
द॒क्षि॒णावृ॒द्धि पि॑तृ॒णाम्। 
अना॑दृत्य॒ तत्। 
उ॒त्त॒र॒त ए॒वोप॒वीय॒ निर्व॑पेत्। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
अथो॒ यदे॒व द॑क्षिणा॒र्धे॑ऽधि॒ श्रय॑ति। 
तेन॑ दक्षि॒णावृ॑त्। 
सोमा॑य पितृ॒मते॑ पुरो॒डाशँ॒ षट्क॑पालं॒ निर्व॑पति। 
सं॒व॒त्स॒रो वै सोमः॑ पितृ॒मान्॥
सं॒व॒त्स॒रमे॒व प्री॑णाति। 
पि॒तृभ्यो॑ बर्हि॒षद्भ्यो॑ धा॒नाः। 
मासा॒ वै पि॒तरो॑ बर्हि॒षद॑। 
मासा॑ने॒व प्री॑णाति। 
यस्मि॒न्वा ऋ॒तौ पुरु॑षः प्र॒मीय॑ते। 
सो᳚ऽस्या॒मुष्मि॑न् ँलो॒के भ॑वति। 
ब॒हु॒रू॒पा धा॒ना भ॑वन्ति। 
अ॒हो॒रा॒त्राणा॑म॒भिजि॑त्यै। 
पि॒तृभ्यो᳚ऽग्निष्वा॒त् तेभ्यो॑ म॒न्थम्। 
अ॒र्ध॒मा॒सा वै पि॒तरो᳚ऽग्निष्वा॒त्ताः॥ 

अ॒र्ध॒मा॒साने॒व प्री॑णाति। 
अ॒भि॒वा॒न्या॑यै दु॒ग्धे भ॑वति। 
सा हि पि॑तृदेव॒त्यं॑ दु॒हे। 
यत्पू॒र्णम्। 
तन्म॑नु॒ष्या॑णाम्। 
उ॒प॒र्य॒र्धो दे॒वाना᳚म्। 
अ॒र्धः पि॑तृ॒णाम्। 
अ॒र्ध उप॑मन्थति। 
अ॒र्धो हि पि॑तृ॒णाम्। 
एक॒योप॑मन्थति॥
एका॒ हि पि॑तृ॒णाम्। 
द॒क्षि॒णोप॑मन्थति। 
द॒क्षि॒णावृ॒द्धि पि॑तृ॒णाम्। 
अना॑र॒भ्योप॑मन्थति। 
तद्धि पि॒तॄन् गच्छ॑ति। 
इ॒मां दिशं॒ वेदि॒मुद्ध॑न्ति। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
चतुः॑ स्रक्तिर्भवति। 
सर्वा॒ ह्यनु॒ दिशः॑ पि॒तरः॑। 
अखा॑ता भवति॥ 

खा॒ता हि दे॒वाना᳚म्। 
म॒ध्य॒तो᳚ऽग्निराधी॑यते। 
अ॒न्त॒तो हि दे॒वाना॑माधी॒यते᳚। 
वर्षी॑यानि॒ध्म इ॒ध्माद्भ॑वति॒ व्यावृ॑त्त्यै। 
परि॑ श्रयति। 
अ॒न्तर्हि॑तो॒ हि पि॑तृलो॒को म॑नुष्यलो॒कात्। 
यत्परुषि दिनम्। 
तद्देवानाम्। 
यदन्तरा। 
तन्मनुष्याणाम्॥ 

यत्समू॑लम्। 
तत्पि॑तृ॒णाम्। 
समू॑लं ब॒र्हिर्भ॑वति॒ व्यावृ॑त्त्यै। 
द॒क्षि॒णा स्तृ॑णाति। 
द॒क्षि॒णावृ॒द्धि पि॑तृ॒णाम्। 
त्रिः पर्ये॑ति। 
तृ॒तीये॒ वा इ॒तो लो॒के पि॒तरः॑। 
ताने॒व प्री॑णाति। 
त्रिः पुनः॒ पर्ये॑ति। 
षट् सं प॑द्यन्ते॥ 

षड्वा ऋ॒तवः॑। 
ऋ॒तूने॒व प्री॑णाति। 
यत्प्र॑स्त॒रं यजु॑षा गृह्णी॒यात्। 
प्र॒मायु॑को॒ यज॑मानः स्यात्। 
यन्न गृ॑ह्णी॒यात्। 
अ॒ना॒य॒त॒नः स्या᳚त्। 
तू॒ष्णीमे॒व न्य॑स्येत्। 
न प्र॒मायु॑को॒ भव॑ति। 
नाना॑यत॒नः। 
यत् त्रीन् प॑रि॒धीन् प॑रिद॒ध्यात्॥ 

मृ॒त्युना॒ यज॑मानं॒ परि॑ गृह्णीयात्। 
यन्न प॑रि द॒ध्यात्। 
रक्षाँ॑सि य॒ज्ञँ ह॑न्युः। 
द्वौ प॑रि॒धी परि॑दधाति। 
रक्ष॑सा॒मप॑हत्यै। 
अथो॑ मृ॒त्योरे॒व यज॑मान॒मुत्सृ॑जति। 
यत् त्रीणि॑ त्रीणि ह॒वीꣴष्यु॑दा॒हरे॑युः। 
त्रय॑स्त्रय ए॒षाँ सा॒कं प्रमी॑येरन्। 
एकै॑कमनू॒चीना᳚न्यु॒दाह॑रन्ति। 
एकै॑क ए॒वैषा᳚म॒न्वञ्चः॒ प्रमी॑यते। 
क॒शिपु॑ कशिप॒व्या॑य। 
उ॒प॒बर्ह॑णमुपबर्ह॒ण्या॑य। 
आञ्ज॑नमाञ्ज॒न्या॑य। 
अ॒भ्यञ्ज॑नमभ्यञ्ज॒न्या॑य। 
य॒था॒भा॒गमे॒वैना᳚न् प्रीणाति॥
अग्नये देवेभ्यः
तै॰ब्रा॰ १.६.९
अ॒ग्नये॑ दे॒वेभ्यः॑ पि॒तृभ्यः॑ समि॒ध्यमा॑ना॒यानु॑ब्रू॒हीत्या॑ह। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
एका॒मन्वा॑ह। 
एका॒ हि पि॑तृ॒णाम्। 
त्रिरन्वा॑ह। 
त्रिर्हि दे॒वाना᳚म्। 
आ॒घा॒रावाघा॑रयति। 
य॒ज्ञ॒प॒रुषो॒रन॑न्तरित्यै। 
नार्षे॒यं वृ॑णीते। 
न होता॑रम्॥ 

यदा᳚र्षे॒यं वृ॑णी॒त। 
यद्धोता᳚रम्। 
प्र॒मायु॑को॒ यज॑मानः स्यात्। 
प्र॒मायु॑को॒ होता᳚। 
तस्मा॒न्न वृ॑णीते। 
यज॑मानस्य॒ होतु॑र्गोपी॒थाय॑। 
अप॑ बर्हिषः प्रया॒जान् य॑जति। 
प्र॒जा वै ब॒र्हिः। 
प्र॒जा ए॒व मृ॒त्योरुत्सृ॑जति। 
आज्य॑भागौ यजति॥ 

य॒ज्ञस्यै॒व चक्षु॑षी॒ नान्तरे॑ति। 
प्रा॒ची॒ना॒वी॒ती सोमं॑ यजति। 
पि॒तृ॒दे॒व॒त्या॑ हि। 
ए॒षाऽहु॑तीः। 
पञ्च॒कृत्वोऽव॑ द्यति। 
पञ्च॒ ह्ये॑ता दे॒वताः᳚। 
द्वे पु॑रोऽनुवा॒क्ये᳚। 
या॒ज्या॑ दे॒वता॑ वषट्का॒रः। 
ता ए॒व प्री॑णाति। 
सन्त॑त॒मव॑ द्यति॥ 

ऋ॒तू॒नाँ संत॑त्यै। 
प्रैवैभ्यः॒ पूर्व॑या पुरोऽनुवा॒क्य॑याऽह। 
प्रण॑यति द्वि॒तीय॑या। 
ग॒मय॑ति या॒ज्य॑या। 
तृ॒तीये॒ वा इ॒तो लो॒के पि॒तरः॑। 
अह्न॑ ए॒वैनां॒ पूर्व॑या पुरोऽनुवा॒क्य॑या॒ऽत्यान॑यति। 
रात्रि॑यै द्वि॒तीय॑या। 
ऐवैना᳚न् या॒ज्य॑या गमयति। 
द॒क्षि॒ण॒तो॑ऽव॒दाय॑। 
उद॒ङ्ङति॑ क्रामति॒ व्यावृ॑त्त्यै॥
आ स्व॒धेत्याश्रा॑वयति। 
अस्तु॑ स्व॒धेति॑ प्र॒त्याश्रा॑वयति। 
स्व॒धा नम॒ इति॒ वष॑ट्करोति। 
स्व॒धा॒का॒रो हि पि॑तृ॒णाम्। 
सोम॒मग्रे॑ यजति। 
सोम॑प्रयाजा॒ हि पि॒तरः॑। 
सोमं॑ पितृ॒मन्तं॑ यजति। 
सं॒व॒त्स॒रो वै सोमः॑ पितृ॒मान्। 
सं॒व॒त्स॒र॒मे॒व तद्य॑जति। 
पि॒तॄन् ब॑र्हि॒षदो॑ यजति॥ 

ये वै यज्वा॑नः। 
ते पि॒तरो॑ बर्हि॒षदः॑। 
ताने॒व तद्य॑जति। 
पि॒तॄन॑ग्निष्वा॒त्तान् य॑जति। 
ये वा अय॑ज्वानो गृहमे॒धिनः॑। 
ते पि॒तरो᳚ऽग्निष्वा॒त्ताः। 
ताने॒व तद्य॑जति। 
अ॒ग्निं क॑व्य॒वाह॑नं यजति। 
य ए॒व पि॑तृ॒णाम॒ग्निः। 
तमे॒व तद्य॑जति॥ 

अथो॒ यथा॒ऽग्निꣴ स्वि॑ष्ट॒कृतं॒ यज॑ति। 
ता॒दृगे॒व तत्। 
ए॒तत्ते॑ तत॒ ये च॒ त्वामन्विति॑ ति॒सृषु॑ स्र॒क्तीषु॒ निद॑धाति। 
तस्मा॒दा तृ॒तीया॒त् पुरु॑षा॒न्नाम॒ न गृ॑ह्णन्ति। 
ए॒ताव॑न्तो॒ हीज्यन्ते᳚। 
अत्र॑ पितरो यथाभा॒गं म॑न्दध्व॒मित्या॑ह। 
ह्लीका॒ हि पि॒तरः॑। 
उद॑ञ्चो॒ निष्क्रा॑मन्ति। 
ए॒षा वै म॑नु॒ष्या॑णां॒ दिक्। 
स्वामे॒व तद्दिश॒मनु॒ निष्क्रा॑मन्ति॥ 

आ॒ह॒व॒नीय॒मुप॑तिष्ठन्ते। 
न्ये॑वास्मै॒ तद्ध्नु॑वते। 
यत्स॒त्या॑हव॒नीये᳚। 
अथा॒न्यत्र॒ चर॑न्ति। 
आतमि॑तो॒रुप॑तिष्ठन्ते। 
अ॒ग्निमे॒वोप॑द्र॒ष्टारं॑ कृ॒त्वा। 
पि॒तॄन्नि॒रव॑दयन्ते। 
अन्तं॒ वा ए॒ते प्रा॒णानां᳚ गच्छन्ति। 
य आतमि॑तोरुप॒तिष्ठ॑न्ते। 
सु॒सं॒दृशं॑ त्वा व॒यमित्या॑ह॥ 

प्रा॒णो वै सु॑सं॒दृक्। 
प्रा॒णमे॒वात्मन्द॑धते। 
योजा॒न्वि॑न्द्र ते॒ हरी॒ इत्या॑ह। 
प्रा॒णमे॒व पुन॑रयुक्त। 
अक्ष॒न्नमी॑मदन्त॒ हीति॒ गार्ह॑पत्य॒मुप॑ तिष्ठन्ते। 
अक्ष॒न्नमी॑मद॒न्ताथ॒ त्वोप॑तिष्ठामह॒ इति॒ वावैतदा॑ह। 
अमी॑मदन्त पि॒तरः॑ सो॒म्या इत्य॒भि प्रप॑द्यन्ते। 
अमी॑मदन्त पि॒तरोऽथ॑ त्वा॒ऽभि प्रप॑द्यामह॒ इति॒ वावैतदा॑ह। 
अ॒पः परि॑षिञ्चति। 
मा॒र्जय॑त्ये॒वैना᳚न्॥ 

अथो॑ त॒र्पय॑त्ये॒व। 
तृप्य॑ति प्र॒जया॑ प॒शुभिः॑। 
य ए॒वं वेद॑। 
अप॑ बर्हिषावनूया॒जौ य॑जति। 
प्र॒जा वै ब॒र्हिः। 
प्र॒जा ए॒व मृ॒त्योरुत्सृ॑जति। 
च॒तुरः॑ प्रया॒जान् य॑जति। 
द्वाव॑नूया॒जौ। 
षट् संप॑द्यन्ते। 
षड्वा ऋ॒तवः॑॥ 

ऋ॒तूने॒व प्री॑णाति। 
न पत्न्यन्वा᳚स्ते। 
न संया॑जयन्ति। 
यत्पत्न्य॒न्वासी॑त। 
यत्सं॑या॒जये॑युः। 
प्र॒मायु॑का स्यात्। 
तस्मा॒न्नान्वा᳚स्ते। 
न संया॑जयन्ति। 
पत्नि॑यै गोपी॒थाय॑॥ 

उशन्तस्त्वा हवामहे
तै॰ब्रा॰ २.६.१६
उ॒शन्त॑स्त्वा हवामह॒ आ नो॑ अग्ने सुके॒तुना᳚। 
त्वँ सो॑म म॒हे भगं॒ त्वँ सो॑म॒ प्रचि॑कितो मनी॒षा। 
त्वया॒ हि नः॑ पि॒तरः॑ सोम॒ पूर्वे॒ त्वँ सो॑म पि॒तृभिः॑ संविदा॒नः। 
बर्हि॑षदः पितर॒ आऽहं पि॒तॄन्। 
उप॑हूताः पि॒तरोऽग्नि॑ष्वात्ताः पितरः। 
अ॒ग्नि॒ष्वा॒त्तानृ॑तु॒मतो॑ हवामहे। 
नरा॒शँसे॑ सोमपी॒थं य आ॒शुः। 
ते नो॒ अर्व॑न्तः सु॒हवा॑ भवन्तु। 
शं नो॑ भवन्तु द्वि॒पदे॒ शं चतु॑ष्पदे। 
ये अ॑ग्निष्वा॒त्ता येऽन॑ग्निष्वात्ताः॥ 

अँ॒हो॒मुचः॑ पि॒तरः॑ सो॒म्यासः॑। 
परेऽव॑रे॒ऽमृतासो॒ भव॑न्तः। 
अधि॑ब्रुवन्तु॒ ते अ॑वन्त्व॒स्मान्। 
वा॒न्या॑यै दु॒ग्धे जु॒षमा॑णाः कर॒म्भम्। 
उ॒दीरा॑णा॒ अव॑रे॒ परे॑ च। 
अ॒ग्नि॒ष्वा॒त्ता ऋ॒तुभिः॑ संविदा॒नाः। 
इन्द्र॑वन्तो ह॒विरि॒दं जु॑षन्ताम्। 
यद॑ग्ने कव्यवाहन॒ त्वम॑ग्न ईडि॒तो जा॑तवेदः। 
मात॑लीक॒व्यैः। 
ये ता॑तृ॒पुर्दे॑वत्रा जेह॑मानाः। 
हो॒त्रा॒वृधः॒ स्तोम॑तष्टासो अ॒र्कैः। 
आऽग्ने॑ याहि सुवि॒दत्रे॑भिर॒र्वाङ्। 
स॒त्यैः क॒व्यैः पि॒तृभि॑र्घर्म॒सद्भिः॑। 
ह॒व्य॒वाह॑म॒जरं॑ पुरुप्रि॒यम्। 
अ॒ग्निं घृ॒तेन॑ ह॒विषा॑ सप॒र्यन्। 
उपा॑सदं कव्य॒वाहं॑ पितृ॒णाम्। 
स नः॑ प्र॒जां वी॒रव॑तीँ॒ समृ॑ण्वतु॥ 

अयं वाव यः पवते
तै॰ब्रा॰ ३.११.७
अ॒यं वाव यः पव॑ते। 
सो᳚ऽग्निर्ना॑चिके॒तः। 
स यत्प्राङ् पव॑ते। 
तद॑स्य॒ शिरः॑। 
अथ॒ यद्द॑क्षि॒णा। 
स दक्षि॑णः प॒क्षः। 
अथ॒ यत्प्र॒त्यक्। 
तत्पुच्छ᳚म्। 
यदुद॑ङ्। 
स उत्त॑रः प॒क्षः॥ 

अथ॒ यत्सं॒वाति॑। 
तद॑स्य स॒मञ्च॑नं च प्र॒सार॑णं च। 
अथो॑ स॒म्पदे॒वास्य॒ सा। 
सँ ह॒ वा अ॑स्मै॒ सकामः॑ पद्यते। 
यत्का॑मो॒ यज॑ते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
यो ह॒ वा अ॒ग्नेर्ना॑चिके॒तस्या॒यत॑नं प्रति॒ष्ठां वेद॑। 
आ॒यतन॑वान् भवति। 
गच्छ॑ति प्रति॒ष्ठाम्॥ 

हिर॑ण्यं॒ वा अ॒ग्नेर्ना॑चिके॒तस्या॒यत॑नं प्रति॒ष्ठा। 
य ए॒वं वेद॑। 
आ॒यत॑नवान् भवति। 
गच्छ॑ति प्रति॒ष्ठाम्। 
यो ह॒ वा अ॒ग्नेर्ना॑चिके॒तस्य॒ शरी॑रं॒ वेद॑। 
सश॑रीर ए॒व स्व॒र्गं लो॒कमे॑ति। 
हिर॑ण्यं॒ वा अ॒ग्नेर्ना॑चिके॒तस्य॒ शरी॑रम्। 
य ए॒वं वेद॑। 
सश॑रीर ए॒व स्व॒र्गं लो॒कमे॑ति। 
अथो॒ यथा॑ रु॒क्म उत्त॑प्तो भा॒य्यात्॥
ए॒वमे॒व स तेज॑सा॒ यश॑सा। 
अ॒स्मिꣴश्च॑ लो॒के॑ऽमुष्मि॑ꣴश्च भाति। 
उ॒रवो॑ ह॒ वै नामै॒ते लो॒काः। 
येऽव॑रेणादि॒त्यम्। 
अथ॑ है॒ते वरी॑याँसो लो॒काः। 
ये परे॑णादि॒त्यम्। 
अन्त॑वन्तँ ह॒ वा ए॒ष क्ष॒य्यं लो॒कं ज॑यति। 
योऽव॑रेणादि॒त्यम्। 
अथ॑ है॒षो॑ऽन॒न्तम॑पा॒रम॑क्ष॒य्यं लो॒कं ज॑यति। 
यः परे॑णादि॒त्यम्॥
अ॒न॒न्तँ ह॒ वा अ॑पा॒रम॑क्ष॒य्यं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथो॒ यथा॒ रथे॒ तिष्ठ॒न् पक्ष॑सी पर्या॒वर्त॑माने प्र॒त्यपे॑क्षते। 
ए॒वम॑होरा॒त्रे प्र॒त्यपे॑क्षते। 
नास्या॑होरा॒त्रे लो॒कमा᳚प्नुतः। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑॥
उशन् ह वै
तै॰ब्रा॰ ३.११.८
उ॒शन् ह॒ वै वा॑जश्रव॒सः स॑र्ववेद॒सं द॑दौ। 
तस्य॑ ह॒ नचि॑केता॒ नाम॑ पु॒त्र आ॑स। 
तँ ह॑ कुमा॒रँ सन्त᳚म्। 
दक्षि॑णासु नी॒यमा॑नासु श्र॒द्धा वि॑वेश। 
स हो॑वाच। 
तत॒ कस्मै॒ मां दा᳚स्य॒सीति॑। 
द्वि॒तीयं॑ तृ॒तीय᳚म्। 
तँ ह॒ परी॑त उवाच। 
मृ॒त्यवे॑ त्वा ददा॒मीति॑। 
तँ ह॒ स्मोत्थि॑तं॒ वाग॒भिव॑दति॥ 

गौत॑म कुमा॒रमिति॑। 
स हो॑वाच। 
परे॑हि मृ॒त्योर्गृ॒हान्। 
मृ॒त्यवे॒ वै त्वा॑ऽदा॒मिति॑। 
तं वै प्र॒वस॑न्तं ग॒न्तासीति॑ होवाच। 
तस्य॑ स्म ति॒स्रो रात्री॒रना᳚श्वान्गृ॒हे व॑सतात्। 
स यदि॑ त्वा पृ॒च्छेत्। 
कुमा॑र॒ कति॒ रात्री॑रवात्सी॒रिति॑। 
ति॒स्र इति॒ प्रति॑ ब्रूतात्। 
किं प्र॑थ॒माँ रात्रि॑माश्ना॒ इति॑॥ 

प्र॒जां त॒ इति॑। 
किं द्वि॒तीया॒मिति॑। 
प॒शूꣴस्त॒ इति॑। 
किं तृ॒तीया॒मिति॑। 
सा॒धुकृ॒त्यां त॒ इति॑। 
तं वै प्र॒वस॑न्तं जगाम। 
तस्य॑ ह ति॒स्रो रा॒त्रीरना᳚श्वान्गृ॒ह उ॑वास। 
तमा॒गत्य॑ पप्रच्छ। 
कुमा॑र॒ कति॒ रात्री॑रवात्सी॒रिति॑। 
ति॒स्र इति॒ प्रत्यु॑वाच॥ 

किं प्र॑थ॒माँ रात्रि॑माश्ना॒ इति॑। 
प्र॒जां त॒ इति॑। 
किं द्वि॒तीया॒मिति॑। 
प॒शूꣴस्त॒ इति॑। 
किं तृ॒तीया॒मिति॑। 
सा॒धु॒कृ॒त्यां त॒ इति॑। 
नम॑स्ते अस्तु भगव॒ इति॑ होवाच। 
वरं॑ वृणी॒ष्वेति॑। 
पि॒तर॑मे॒व जीव॑न्नया॒नीति॑। 
द्वि॒तीयं॑ वृणी॒ष्वेति॑॥ 

इ॒ष्टा॒पू॒र्तयो॒र्मे क्षि॑तिं ब्रू॒हीति॑ होवाच। 
तस्मै॑ है॒तम॒ग्निं ना॑चिके॒तमु॑वाच। 
ततो॒ वै तस्ये᳚ष्टापू॒र्ते नाक्षी॑येते। 
नास्ये᳚ष्टापू॒र्ते क्षी॑येते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
तृ॒तीयं॑ वृणी॒ष्वेति॑। 
पु॒न॒र्मृ॒त्योर्मेऽप॑जितिं ब्रू॒हीति॑ होवाच। 
तस्मै॑ है॒तम॒ग्निं ना॑चिके॒तमु॑वाच। 
ततो॒ वै सोप॑ पुनर्मृ॒त्युम॑जयत्॥ 

अप॑ पुनर्मृ॒त्युं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
प्र॒जाप॑ति॒र्वै प्र॒जाका॑म॒स्तपो॑तप्यत। 
स हिर॑ण्य॒मुदा᳚स्यत्। 
तद॒ग्नौ प्रास्य॑त्। 
तद॑स्मै॒ नाच्छ॑दयत्। 
तद् द्वि॒तीयं प्रास्य॑त्। 
तद॑स्मै॒ नैवाच्छ॑दयत्। 
तत्तृ॒तीयं॒ प्रास्य॑त्॥ 

तद॑स्मै॒ नैवाच्छ॑दयत्। 
तदा॒त्मन्ने॒व हृ॑द॒य्ये᳚ऽग्नौ वै᳚श्वान॒रे प्रास्य॑त्। 
तद॑स्मा अच्छदयत्। 
तस्मा॒द्धिर॑ण्यं॒ कनि॑ष्ठं॒ धना॑नाम्। 
भु॒ञ्जत्प्रि॒यत॑मम्। 
हृ॒द॒य॒जँ हि। 
स वै तमे॒व नावि॑न्दत्। 
यस्मै॒ तां दक्षि॑णा॒मने॑ष्यत्। 
ताँ स्वायै॒व हस्ता॑य॒ दक्षि॑णायानयत्। 
तां प्रत्य॑गृह्णात्॥
दक्षा॑य त्वा॒ दक्षि॑णां॒ प्रति॑गृह्णा॒मीति॑। 
सो॑ऽदक्षत॒ दक्षि॑णां प्रति॒गृह्य॑। 
दक्ष॑ते ह॒ वै दक्षि॑णां प्रति॒गृह्य॑। 
य ए॒वं वेद॑। 
ए॒तद्ध॑ स्म॒ वै तद्वि॒द्वाँसो॑ वाजश्रव॒सा गोत॑माः। 
अप्य॑नूदे॒श्यां दक्षि॑णां॒ प्रति॑गृह्णन्ति। 
उ॒भये॑न व॒यं द॑क्षिष्यामह ए॒व दक्षि॑णां प्रति॒गृह्येति॑। 
ते॑ऽदक्षन्त॒ दक्षि॑णां प्रति॒गृह्य॑। 
दक्ष॑ते ह॒ वै दक्षि॑णां प्रति॒गृह्य॑। 
य ए॒वं वेद॑। 
प्रहा॒न्यं व्ली॑नाति॥
तं हैतमेके
तै॰ब्रा॰ ३.११.९
तँ है॒तमेके॑ पशुब॒न्ध ए॒वोत्त॑रवे॒द्यां चि॑न्वते। 
उ॒त्त॒र॒वे॒दि सं॑मित ए॒षो᳚ऽग्निरिति॒ वद॑न्तः। 
तन्न तथा॑ कु॒र्यात्। 
ए॒तम॒ग्निं कामे॑न॒ व्य॑र्द्धयेत्। 
स ए॑नं॒ कामे॑न॒ व्यृ॑द्धः। 
कामे॑न॒ व्य॑र्द्धयेत्। 
सौ॒म्ये वावैन॑मध्व॒रे चि॑न्वी॒त। 
यत्र॑ वा॒ भूयि॑ष्ठा॒ आहु॑तयो हू॒येर॑न्। 
ए॒तम॒ग्निं कामे॑न॒ सम॑र्द्धयति। 
स ए॑नं॒ कामे॑न॒ समृ॑द्धः॥ 

कामे॑न॒ सम॑र्द्धयति। 
अथ॑ हैनं पु॒रर्ष॑यः। 
उ॒त्त॒र॒वे॒द्यामे॒व स॒त्रिय॑मचिन्वत। 
ततो॒ वै तेऽवि॑न्दन्त प्र॒जाम्। 
अ॒भि स्व॒र्गं लो॒कम॑जयन्। 
वि॒न्दत॑ ए॒व प्र॒जाम्। 
अ॒भि स्व॒र्गं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं वा॒युरृद्धि॑कामः॥ 

य॒था॒न्यु॒प्तमे॒वोप॑दधे। 
ततो॒ वै स ए॒तामृद्धि॑मार्ध्नोत्। 
यामि॒दं वा॒युरृ॒द्धः। 
ए॒तामृद्धि॑मृध्नोति। 
यामि॒दं वा॒युरृ॒द्धः। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं गोब॒लो वार्ष्णः॑ प॒शुका॑मः। 
पाङ्क्त॑मे॒व चि॑क्ये। 
पञ्च॑ पु॒रस्ता᳚त्॥ 

पञ्च॑ दक्षिण॒तः। 
पञ्च॑ प॒श्चात्। 
पञ्चो॑त्तर॒तः। 
एकां॒ मध्ये᳚। 
ततो॒ वै स स॒हस्रं॑ प॒शून् प्राप्नो᳚त्। 
प्र स॒हस्रं॑ प॒शूना᳚प्नोति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं प्र॒जाप॑ति॒र्ज्यैष्ठ्य॑कामो॒ यश॑स्कामः प्र॒जन॑नकामः। 
त्रि॒वृत॑मे॒व चि॑क्ये॥ 

स॒प्त पु॒रस्ता᳚त्। 
ति॒स्रो द॑क्षिण॒तः। 
स॒प्त प॒श्चात्। 
ति॒स्र उ॑त्तर॒तः। 
एकां॒ मध्ये᳚। 
ततो॒ वै स प्र यशो॒ ज्यैष्ठ्य॑माप्नोत्। 
ए॒तां प्रजा॑तिं॒ प्राजा॑यत। 
यामि॒दं प्र॒जाः प्र॒जाय॑न्ते। 
त्रि॒वृद्वै ज्यैष्ठ्य᳚म्। 
मा॒ता पि॒ता पु॒त्रः॥ 

त्रि॒वृत्प्र॒जन॑नम्। 
उ॒पस्थो॒ योनि॑र्मध्य॒मा। 
प्र यशो॒ ज्यैष्ठ्य॑माप्नोति। 
ए॒तां प्रजा॑तिं॒ प्रजा॑यते। 
यामि॒दं प्र॒जाः प्र॒जाय॑न्ते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैन॒मिन्द्रो॒ ज्यैष्ठ्य॑कामः। 
ऊ॒र्ध्वा ए॒वोप॑दधे। 
ततो॒ वै स ज्यैष्ठ्य॑मगच्छत्॥ 

ज्यैष्ठ्यं॑ गच्छति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनम॒सावा॑दि॒त्यः स्व॒र्गका॑मः। 
प्राची॑रे॒वोप॑दधे। 
ततो॒ वै सो॑ऽभि स्व॒र्गं लो॒कम॑जयत्। 
अ॒भि स्व॒र्गं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
स यदी॒च्छेत्॥ 

ते॒ज॒स्वी॒ य॑श॒स्वी ब्र॑ह्मवर्च॒सी स्या॒मिति॑। 
प्राङाहोतु॒र्धिष्ण्या॒दुत्स॑र्पेत्। 
येयं प्रागा॒द्यश॑स्वती। 
सा मा॒ प्रोर्णो॑तु। 
तेज॑सा॒ यश॑सा ब्रह्मवर्च॒सेनेति॑। 
ते॒ज॒स्व्ये॑व य॑श॒स्वी ब्र॑ह्मवर्च॒सी भ॑वति। 
अथ॒ यदी॒च्छेत्। 
भूयि॑ष्ठं मे॒ श्रद्द॑धीरन्। 
भूयि॑ष्ठा॒ दक्षि॑णा नयेयु॒रिति॑। 
दक्षि॑णासु नी॒यमा॑नासु॒ प्राच्येहि॒ प्राच्ये॒हीति॒ प्राची॑ जुषा॒णा वेत्वाज्य॑स्य॒ स्वाहेति॑ स्रु॒वेणो॑प॒हत्या॑हव॒नीये॑ जुहुयात्॥
भूयि॑ष्ठमे॒वास्मै॒ श्रद्द॑धते। 
भूयि॑ष्ठा॒ दक्षि॑णा नयन्ति। 
पुरी॑षमुप॒धाय॑। 
चि॒ति॒कॢ॒प्तिभि॑रभि॒मृश्य॑। 
अ॒ग्निं प्र॒णीयो॑पसमा॒धाय॑। 
चत॑स्र ए॒ता आहु॑तीर्जुहोति। 
त्वम॑ग्ने रु॒द्र इति॑ शतरु॒द्रीय॑स्य रू॒पम्। 
अग्ना॑विष्णू॒ इति॑ वसो॒र्धारा॑याः। 
अन्न॑पत॒ इत्य॑न्नहो॒मः। 
स॒प्त ते॑ अग्ने स॒मिधः॑ स॒प्त जि॒ह्वा इति॑ विश्व॒प्रीः॥
यां प्रथमामिष्टकाम्
तै॰ब्रा॰ ३.११.१०
यां प्र॑थ॒मामिष्ट॑कामुप॒दधा॑ति। 
इ॒मं तया॑ लो॒कम॒भि ज॑यति। 
अथो॒ या अ॒स्मिन् लो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
यां द्वि॒तीया॑मुप॒दधा॑ति। 
अ॒न्त॒रि॒क्ष॒लो॒कं तया॒ऽभिज॑यति। 
अथो॒ या अ॑न्तरिक्षलो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
यां तृ॒तीया॑मुप॒दधा॑ति। 
अ॒मुं तया॑ लो॒कम॒भिज॑यति॥ 

अथो॒ या अ॒मुष्मि॑न् लो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
अथो॒ या अ॒मूरित॑रा अ॒ष्टाद॑श। 
य ए॒वामी उ॒रव॑श्च॒ वरी॑याँसश्च लो॒काः। 
ताने॒व ताभि॑र॒भिज॑यति। 
का॒म॒चारो॑ ह॒ वा अ॑स्यो॒रुषु॑ च॒ वरी॑यः सु च लो॒केषु॑ भवति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
सं॒व॒त्स॒रो वा अ॒ग्निर्ना॑चिके॒तः। 
तस्य॑ वस॒न्तः शिरः॑॥ 

ग्री॒ष्मो दक्षि॑णः प॒क्षः। 
व॒र्षा उत्त॑रः। 
श॒रत्पुच्छ᳚म्। 
मासाः᳚ कर्मका॒राः। 
अ॒हो॒रा॒त्रे श॑तरु॒द्रीय᳚म्। 
प॒र्जन्यो॒ वसो॒र्धारा᳚। 
यथा॒ वै प॒र्जन्यः॒ सुवृ॑ष्टं वृ॒ष्ट्वा। 
प्र॒जाभ्यः॒ सर्वा॒न् कामा᳚न् संपू॒रय॑ति। 
ए॒वमे॒व स तस्य॒ सर्वा॒न् कामा॒न् संपू॑रयति। 
यो᳚ऽग्निं ना॑चिके॒तं चि॑नु॒ते॥ 

य उ॑ चैनमे॒वं वेद॑। 
सं॒व॒त्स॒रो वा अ॒ग्निर्ना॑चिके॒तः। 
तस्य॑ वस॒न्तः शिरः॑। 
ग्री॒ष्मो दक्षि॑णः प॒क्षः। 
व॒र्षाः पुच्छ᳚म्। 
श॒रदुत्त॑रः प॒क्षः। 
हे॒म॒न्तो मध्य᳚म्। 
पू॒र्व॒प॒क्षाश्चित॑यः। 
अ॒प॒र॒प॒क्षाः पुरी॑षम्। 
अ॒हो॒रा॒त्राणीष्ट॑काः। 
ए॒ष वाव सो᳚ऽग्निर॑ग्नि॒मयः॑ पुनर्ण॒वः। 
अ॒ग्नि॒मयो॑ ह॒ वै पु॑नर्ण॒वो भू॒त्वा। 
स्व॒र्गं लो॒कमे॑ति। 
आ॒दि॒त्यस्य॒ सायु॑ज्यम्। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑॥ 

ऋचां प्राची महती दिगुच्यते
तै॰ब्रा॰ ३.१२.९
ऋ॒चां प्राची॑ मह॒ती दिगु॑च्यते। 
दक्षि॑णामाहु॒र्यजु॑षामपा॒राम्। 
अथ॑र्वणा॒मङ्गि॑रसां प्र॒तीची᳚। 
साम्ना॒मुदी॑ची मह॒ती दिगु॑च्यते। 
ऋ॒ग्भिः पू᳚र्वा॒ह्णे दि॒वि दे॒व ई॑यते। 
य॒जुर्वे॒दे ति॑ष्ठति॒ मध्ये॒ अह्नः॑। 
सा॒म॒वे॒देना᳚स्तम॒ये मही॑यते। 
वेदै॒रशू᳚न्यस्त्रि॒भिरे॑ति॒ सूर्यः॑। 
ऋ॒ग्भ्यो जा॒ताँ स॑र्व॒शो मूर्ति॑माहुः। 
सर्वा॒ गति॑र्याजु॒षी है॒व शश्व॑त्॥ 

सर्वं॒ तेजः॑ सामरू॒प्यँ ह॑ शश्वत्। 
सर्वँ॑ हे॒दं ब्रह्म॑णा है॒व सृ॒ष्टम्। 
ऋ॒ग्भ्यो जा॒तं वैश्यं॒ वर्ण॑माहुः। 
य॒जुर्वे॒दं क्ष॑त्रि॒यस्या॑हु॒र्योनि᳚म्। 
सा॒म॒वे॒दो ब्रा᳚ह्म॒णानां॒ प्रसू॑तिः। 
पूर्वे॒ पूर्वे᳚भ्यो॒ वच॑ ए॒तदू॑चुः। 
आ॒द॒र्शम॒ग्निं चि॑न्वा॒नाः। 
पूर्वे॑ विश्व॒सृजो॒ऽमृताः᳚। 
श॒तं व॑र्षसह॒स्राणि॑। 
दी॒क्षि॒ताः स॒त्त्रमा॑सत॥ 

तप॑ आसीद् गृ॒हप॑तिः। 
ब्रह्म॑ ब्र॒ह्माभ॑वत् स्व॒यम्। 
स॒त्यँ ह॒ होतै॑षा॒मासी᳚त्। 
यद्वि॑श्व॒सृज॒ आस॑त। 
अ॒मृत॑मेभ्य॒ उद॑गायत्। 
स॒हस्रं॑ परिवत्स॒रान्। 
भू॒तँ ह॑ प्रस्तो॒तैषा॒मासी᳚त्। 
भ॒वि॒ष्यत्प्रति॑ चाहरत्। 
प्रा॒णो अ॑ध्व॒र्युर॑भवत्। 
इ॒दँ सर्वँ॒ सिषा॑सताम्॥ 

अ॒पा॒नो वि॒द्वाना॒वृतः॑। 
प्रति॒ प्राति॑ष्ठदध्व॒रे। 
आ॒र्त॒वा उ॑पगा॒तारः॑। 
स॒द॒स्या॑ ऋ॒तवो॑ऽभवन्। 
अ॒र्ध॒मा॒साश्च॒ मासा᳚श्च। 
च॒म॒सा॒ध्व॒र्य॒वोऽभ॑वन्। 
अशँ॑स॒द् ब्रह्म॑ण॒स्तेजः॑। 
अ॒च्छा॒वा॒कोऽभ॑व॒द्यशः॑। 
ऋ॒तमे॑षां प्रशा॒स्ताऽसी᳚त्। 
यद्वि॑श्व॒सृज॒ आस॑त॥ 

ऊर्ग्राजा॑न॒मुद॑वहत्। 
ध्रु॒व॒गो॒पः सहो॑ऽभवत्। 
ओजो॒ऽभ्य॑ष्टौ॒द् ग्राव्ण्णः॑। 
यद्वि॑श्व॒सृज॒ आस॑त। 
अप॑चितिः पो॒त्रीया॑मयजत्। 
ने॒ष्ट्रीया॑मयज॒त्त्विषिः॑। 
आग्नी᳚द्ध्राद्वि॒दुषी॑ स॒त्यम्। 
श्र॒द्धा है॒वाय॑जत्स्व॒यम्। 
इरा॒ पत्नी॑ विश्व॒सृजा᳚म्। 
आकू॑तिरपिनड्ढ॒विः॥ 

इ॒ध्मँ ह॒ क्षुच्चै᳚भ्य उ॒ग्रे। 
तृ॒ष्णा चाव॑हतामु॒भे। 
वागे॑षाँ सुब्रह्म॒ण्याऽसी᳚त्। 
छ॒न्दो॒यो॒गान् वि॑जान॒ती। 
क॒ल्प॒त॒न्त्राणि॑ तन्वा॒नाऽहः॑। 
स॒ꣴस्थाश्च॑ सर्व॒शः। 
अ॒हो॒रा॒त्रे प॑शुपा॒ल्यौ। 
मु॒हू॒र्ताः प्रे॒ष्या॑ अभवन्। 
मृ॒त्युस्तद॑भवद्धा॒ता। 
श॒मि॒तोग्रो वि॒शां पतिः॑॥ 

वि॒श्व॒सृजः॑ प्रथ॒माः स॒त्त्रमा॑सत। 
स॒हस्र॑समं॒ प्रसु॑तेन॒ यन्तः॑। 
ततो॑ ह जज्ञे॒ भुव॑नस्य गो॒पाः। 
हि॒र॒ण्मयः॑ श॒कुनि॒र्ब्रह्म॒नाम॑। 
येन॒ सूर्य॒स्तप॑ति॒ तेज॑से॒द्धः। 
पि॒ता पु॒त्रेण॑ पितृ॒मान् योनि॑योनौ। 
नावे॑दविन्मनुते॒ तं बृ॒हन्त᳚म्। 
स॒र्वा॒नु॒भु॒मा॒त्मानँ॑ संपरा॒ये। 
ए॒ष नि॒त्यो म॑हि॒मा ब्रा᳚ह्म॒णस्य॑। 
न कर्म॑णा वर्धते॒ नो कनी॑यान्॥ 

तस्यै॒वात्मा प॑द॒वित्तं वि॑दित्वा। 
न कर्म॑णा लिप्यते॒ पाप॑केन। 
पञ्च॑पञ्चा॒शत॑स्त्रि॒वृतः॑ संवत्स॒राः। 
पञ्च॑पञ्चा॒शतः॑ पञ्चद॒शाः। 
पञ्च॑पञ्चा॒शतः॑ सप्तद॒शाः। 
पञ्च॑पञ्चा॒शत॑ एकविँ॒शाः। 
वि॒श्व॒सृजाँ॑ स॒हस्र॑संवत्सरम्। 
ए॒तेन॒ वै वि॑श्व॒सृज॑ इ॒दं विश्व॑मसृजन्त। 
यद्विश्व॒मसृ॑जन्त। 
तस्मा᳚द्विश्व॒सृजः॑। 
विश्व॑मेना॒ननु॒ प्रजा॑यते। 
ब्रह्म॑णः॒ सायु॑ज्यँ सलो॒कतां᳚ यन्ति। 
ए॒तासा॑मे॒व दे॒वता॑नाँ॒ सायु॑ज्यम्। 
सा॒र्ष्टिताँ॑ समानलो॒कतां᳚ यन्ति। 
य ए॒तदु॑प॒यन्ति॑। 
ये चै॑न॒त्प्राहुः॑। 
येभ्य॑श्चैन॒त्प्राहुः॑। 
ओम्॥

