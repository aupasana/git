---  
css: puja/puja.css
title: सामान्यपूजा
author: अजितकृष्णः
date: 2024-12-18
---  

::: {.vidhi}
आचमनादि-देशकालकीर्तनान्ते -- 
:::

मम इह जन्मनि जन्मान्तरे च अखिलसौभाग्य-पुत्र-पौत्र-धन-धान्यादि-समस्त-मङ्गलावाप्त्यर्थं समस्त-दुरित-उपशान्त्यर्थं समस्ताभ्युदयार्थं च अमुकदेवता-पूजनं करिष्ये॥

::: {.vidhi}
तदङ्गत्वेन कलशाद्यर्चनं निर्विघ्नतासिद्धये गणपतिपूजनं स्मरणं वा करिष्ये॥ 
:::

## गणपतिस्मरणम्

वक्रतुण्ड महाकाय कोटिसूर्य समप्रभ।
निर्विघ्नं कुरु मे देव सर्वकार्येषु सर्वदा॥
मङ्गलमूर्तये नमः॥

## कलशार्चनम्

गङ्गे च यमुने चैव गोदावरि सरस्वति। 
नर्मदे सिन्धो कावेरि जलेऽस्मिन् सन्निधिं कुरु॥

अस्मिन् कलशे गङ्गादिनदीः वरुणं चावाहयामि। 
गन्धाक्षतपुष्पं समर्पयामि॥

## घण्टारवः

आगमार्थं तु देवानां गमनार्थं च रक्षसाम्।
कुर्वे घण्टारवं तत्र देवताह्वानलक्षणम्॥
घण्टायै नमः। गन्धाक्षतपुष्पं समर्पयामि॥

## दीपार्चनम्

भो दीप ब्रह्मरूपस्त्वं ज्योतिषां प्रभुरव्ययः।
अतस्त्वां स्थापयाम्यात्र मम शान्तिप्रदो भव॥
दीपदेवतायै नमः। गन्धाक्षतपुष्पं समर्पयामि॥

## आत्मार्चनम्

अपवित्रः पवित्रो वा सर्वावस्थांगतोऽपि वा। 
यः स्मरेत् पुण्डरीकाक्षं स बाह्याभ्यन्तरः शुचिः॥

::: {.vidhi}
कलशोदकेन आत्मानं पूजाद्रव्याणि च प्रोक्षेत्॥
:::

### अथ ध्यानम्

ध्यायेत् पद्मासनारूढं सायुधं सुचतुर्भुजम्। 
नानालङ्कारशोभाढ्यं दिव्यमाल्याम्बरान्वितम्॥
ध्यानं समर्पयामि॥ 

::: {.vidhi}
स्त्रीदेवतानां - ध्यायेत् पद्मासनारूढां सायुधां सुचतुर्भुजाम्। नानालङ्कारशोभाढ्यां दिव्यमाल्याम्बरान्विताम्॥ इति ॥
:::

## आवाहनम्

आवाहयामि भक्त्या त्वां शिबिकाभिर्हयैर्गजैः। 
पूजार्थं मण्डपे नानामणिहाटकनिर्मिते॥
आवाहनं समर्पयामि॥

## आसनम्

आसनं स्वर्णरत्नाढ्यं मॄदुतूलपरिच्छदम्। 
ददामि भक्त्या स्थित्वास्मिन्नुपचारान् गृहाण भोः॥
आसनं समर्पयामि॥

## पाद्यम्

पाद्यं स्वीकुरु मद्दत्तं चरणाम्बुरुहद्वये। 
युक्तं सुगन्धपुष्पाब्जमणिहेमनवाङ्कुरैः॥
पाद्यं समर्पयामि॥

## अर्घ्यम्

अर्घ्यं हस्तद्वये दत्तं चन्दनोशीरवासितम्।
यवदूर्वाङ्कुरफल-पुष्परत्नान्वितं मुदा॥

## आचमनम्

आचम्यतां तोयमिदं वस्त्रपूतं सुगन्धितम्। 
आनीतं यमुनागङ्गातीर्थेभ्योऽतिप्रयत्नतः॥
आचमनीयं समर्पयामि॥

## पञ्चामृतस्नानम्

::: {.vidhi}
विस्तारभयात् पयःस्नानं दधिस्नानं घृतस्नानं मधुस्नानं शर्करास्नानं मधुपर्कस्नानं तैलाभ्यङ्गं उन्मर्दनं च न दत्तम्॥
:::

## स्नानम्

स्नानार्थजलमानीतं शीतमुष्णं यथारुचि।
सुगन्धितं सर्वन्दी-तीर्थेभ्यः प्रतिगृह्यताम्॥
स्नानं समर्पयामि॥

## अभिषेकः

::: {.vidhi}
एवं पूर्वपूजां समाप्य अभिषेकं कुर्यात्। ततः
:::

## वस्त्रोपवस्त्रे

वस्त्रयुग्मं गृहाणेदं रत्नकिङ्किणिकायुतम्।
श्वेतं पीतं तथा रक्तं नीलं चित्रं यथारुचि॥
वस्त्रोपवस्त्रे समर्पयामि॥

## यज्ञोपवीतम्

यज्ञसूत्रं त्रिवृत्सौत्रं राजतं काञ्चनं नवम्।
रत्नं ग्रन्थियुतं शुद्धं मन्त्रितं प्रतिगृह्यताम्॥
यज्ञोपवीतं समर्पयामि॥

## देवीनाम्

::: {.vidhi}
विस्तरभयं कञ्चुकीं हरिद्रां कुङ्कुमं कज्जलं सौभाग्यालङ्कारान् सिन्दूरं च न दत्तम्॥
:::

## चन्दनम्
चन्दनं मलयोद्भूतं कुङ्कुमागरुमिश्रितम्। 
अष्टगन्धसमायुक्तं अङ्गे भाले विलेपय॥
चन्दनं समर्पयामि॥

## अक्षताः

अक्षतान् हीरकनिभान् रक्तान् पीतान् यथारुचि।
शोभार्थं संप्रदास्यामि गृहाण सुमनोहरान्॥
अक्षतान् समर्पयामि॥

## सुगन्धद्रव्यम्

सुगन्धचूर्णकाश्मीरकस्तूरीचन्द्रगन्धितम्।
पटवासाभिधं मुस्तासंभूतमुररीकुरु॥
सुगन्धद्रव्यं समर्पयामि॥

## पुष्पाणि

मालतीचम्पकजपाबकुलाशोकदाडिमी।
यथाप्रीतिसिताः पीताः पुष्पजातीः गृहाण भोः॥
नानाविधपुष्पाणि समर्पयामि॥

## पत्राणि

तुलसीबिल्वदूर्वाम्रशमीबकुलपल्लवान्।
मया दत्तान् गृहाणेमान् सहस्रपरिसंमित्तान्॥
पत्राणि पूजयामि॥

## अङ्गपूजा

पूज्यपादाय नमः, पादौ पूजयामि।
सुगुल्फाय नमः, गुल्फौ पूजयामि।
अनघाय(यै) नमः, जङ्घे पूजयामि।
अजाय(यै) नमः, जानुनी पूजयामि।
व्यापकायै (व्यापिन्यै) नमः, ऊरू पूजयामि।
स्वङ्गाय(यै) नमः, कटी पूजयामि।
पूज्याय(यै) नमः, नाभिं पूजयामि।
विश्वभृते नमः, उदरं पूजयामि।
कृपावते(त्यै) नमः, हॄदयं पूजयामि।
विश्वधात्रे(त्र्यै) नमः, स्तनौ पूजयामि।
चारुभूषाय(यै) नमः, कण्ठं पूजयामि।
नानायुधाय(यै) नमः, बाहू पूजयामि।
सुमुखाय(यै) नमः, मुखं पूजयामि।
पद्मनेत्राय(यै) नमः, नेत्रे पूजयामि।
सुश्रुताय(यै) नमः, कर्णौ पूजयामि।
भक्तिप्रियाय(यै) नमः, ललाटं पूजयामि।
सर्वेशाय(यै) नमः, शिरः पूजयामि।

## धूपः

धूपं नानापरिमलं यक्षकर्दममिश्रितम्।
दशाङ्गद्रव्यसंयुक्तं अङ्गीकुरु मयार्पितम्॥
धूपं पूजयामि।

## दीपः

दीपं काञ्चनपात्रस्थं नवगोघृतसाधितम्।
अर्पयामि महाध्वान्तगजपञ्चास्यसन्निभम्॥
दीपं समर्पयामि॥

## नैवेद्यम्

नैवेद्यमन्नसूपाज्यशाकपक्वान्नसंयुतम्।
स्वर्णपात्रस्थितम् स्वादु भुक्त्वा त्वं तृप्तिमाप्नुहि॥
नैवेद्यं समर्पयामि॥

## फलानि

फलानि जम्बूनारिङ्गनिम्बाम्रकदलानि च।
गृहाण बदरीद्राक्षानारिकेलानि भक्षितुम्॥
फलानि समर्पयामि॥

## ताम्बूलम्

ताम्बूलं मुखरागार्थं लवङ्गैलादिसंयुक्तम्।
पर्णक्रमुककर्पूरमुक्ताचूर्णान्वितं मुदा॥
ताम्बूलं समर्पयामि॥

## दक्षिणा

दक्षिणां नव रत्नाढ्यां स्वर्णरौप्यपरिष्कृताम्।
विपुलां बहुतोषार्थं स्थापयामि तवाग्रतः॥
दक्षिणां समर्पयामि॥

## आरार्तिक्यम्

आरार्तिक्यं तव पुरः करोम्युज्ज्वलदीपकैः।
मणिकर्पूरतैलाज्यसंभवैर्लक्षसंमितैः॥
नीराजनं समर्पयामि॥

## मन्त्रपुष्पम्

मन्त्रपुष्पाञ्जलिं पूजान्यूनत्वाधिक्यपूरणम्।
ददामि तन्त्रपौराणमन्त्रोच्चारणपूर्वकम्॥
मन्त्रपुष्पाञ्जलिं समर्पयामि॥

## प्रदक्षिणा

पदे पदेऽश्वमेधस्य फलं भवति कुर्वताम्।
ताः करोमि तव प्रीत्यै ध्यानपूर्वं प्रदक्षिणाः॥
प्रदक्षिणाः समर्पयामि॥

## नमस्कारः

नमस्कारान् प्रकुर्वेऽहं मनसा वचसा दृशा। 
भूमिसंलग्नहृत्पादललाटकरजानुकान्॥
नमस्कारान् समर्पयामि॥

## विशेषार्घ्यम्

गन्धरत्नसुवर्णाब्जदूर्वाक्षतफलान्वितम्।
विशेषार्घ्यं मया दत्तं व्रतसंपूर्तिहेतवे॥

::: {.vidhi}
इति विशेषार्घ्यं दत्वा प्रार्थयेत्
:::

## प्रार्थना

आवाहनं न जानामि न जानामि विसर्जनम्।
पूजां चैव न जानामि क्षम्यतां परमेश्वर॥

यस्य स्मृत्या च नामोक्त्या तपःपूजाक्रियादिषु।
न्यूनं संपूर्णतां याति सद्यो वन्दे तमच्युतम्॥

मन्त्रहीनं क्रियाहीनं भक्तिहीनं सुरेश्वर।
यत्पूजितं मया देव परिपूर्णं तदस्तु मे॥

अनेन यथाशक्तियथाज्ञानतः कृतपूजनेन परमेश्वरः प्रीयताम्॥




