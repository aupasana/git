---
css: suktas.css
title: Suktas - Vikirna
author: अजितकृष्णः
date: २०२४-१२-१७
---

# विकीर्णमन्त्राः

## गणेशप्रार्थना 

::: {.vidhi}
तै॰सं॰ २.३.१४
:::

ग॒णानां॑॑ त्वा ग॒णप॑तिँ हवामहे क॒विं क॑वी॒नामु॑प॒मश्र॑वस्तमम्। 
ज्ये॒ष्ठ॒राजं॒ ब्रह्म॑णां ब्रह्मणस्पत॒ आ नः॑ शृ॒ण्वन्नू॒तिभिः॑ सीद॒ साद॑नम्॥ 

## सरस्वतीप्रार्थना 

::: {.vidhi}
तै॰सं॰ १.८.२२॥ १.८.२२॥ ३.१.१०॥
:::

प्र णो॑ दे॒वी सर॑स्वती॒ वाजे॑भिर्वा॒जिनी॑वती। 
धी॒नाम॑वि॒त्र्य॑वतु॥ 

आ नो॑ दि॒वो बृ॑ह॒तः पर्व॑ता॒दा सर॑स्वती यज॒ता ग॑न्तु य॒ज्ञम्। 
हवं॑ दे॒वी जु॑जुषा॒णा घृ॒ताची॑ श॒ग्मां नो॒ वाच॑मुश॒ती शृ॑णोतु॥ 
जुष्टो॑ वा॒चो भू॑यासं॒ जुष्टो॑ वा॒चस्पत॑ये॒ देवि॑ वाक्। 
यद्वा॒चो मधु॑म॒त् तस्मि॑न् मा धाः॒ स्वाहा॒ सर॑स्वत्यै॥

## वेदादयः

अ॒ग्निमी᳚ळे पु॒रोहि॑तं य॒ज्ञस्य॑ दे॒वमृ॒त्विज᳚म्। 
होता᳚रं रत्न॒धात॑मम्॥ 

इ॒षे त्वो॒र्जे त्वा॑ वा॒यवः॑ स्थोपा॒यवः॑ स्थ दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑णे॥ 
अग्न॒ आ या॑हि वी॒तये॑ गृना॒नो ह॒व्यदा॑तये। 
नि होता॑ सत्सि ब॒र्हिषि॑॥ 
शं नो॑ दे॒वीर॒भिष्ट॑य॒ आपो॑ भवन्तु पी॒तये᳚। 
शं योर॒भिस्र॑वन्तु नः॥

## तैत्तिरीसंहितादिः

ॐ इ॒षे त्वो॒र्जे त्वा॑ वा॒यवः॑ स्थोपा॒यवः॑ स्थ दे॒वो वः॑ सवि॒ता प्रार्प॑यतु॒ श्रेष्ठ॑तमाय॒ कर्म॑ण॒ आ प्या॑यध्वमघ्निया देवभा॒गमूर्ज॑स्वतीः॒ पय॑स्वतीः प्र॒जाव॑तीरनमी॒वा अ॑य॒क्ष्मा मा वः॑ स्ते॒न ई॑शत॒ माऽघशँ॑सो रु॒द्रस्य॑ हे॒तिः परि॑ वो वृणक्तु ध्रु॒वा अ॒स्मिन् गोप॑तौ स्यात ब॒ह्वीर्यज॑मानस्य प॒शून् पा॑हि॥

य॒ज्ञस्य॑ घो॒षद॑सि॒ प्रत्यु॑ष्टँ॒ रक्षः॒ प्रत्यु॑ष्टा॒ अरा॑तयः॒ प्रेयम॑गाद्धि॒षणा॑ ब॒र्हिरच्छ॒ मनु॑ना कृ॒ता स्व॒धया॒ वित॑ष्टा॒ त आव॑हन्ति क॒वयः॑ पु॒रस्ता᳚द्दे॒वेभ्यो॒ जुष्ट॑मि॒ह ब॒र्हिरा॒सदे॑ दे॒वानां᳚ परिषू॒तम॑सि व॒र्षवृ॑द्धमसि॒ देव॑बर्हि॒र्मा त्वा॒ऽन्वङ्मा ति॒र्यक्पर्व॑ ते राध्यासमाच्छे॒त्ता ते॒ मा रि॑षं॒ देव॑बर्हिः श॒तव॑ल्शं॒ वि रो॑ह स॒हस्र॑वल्शाः॒ विव॒यँ रु॑हेम पृथि॒व्याः सं॒पृचः॑ पाहि सुसं॒भृता᳚ त्वा॒ सं भ॑रा॒म्यदि॑त्यै॒ रास्ना॑ऽसीन्द्रा॒ण्यै सं॒नह॑नं पू॒षा ते᳚ ग्र॒न्थिं ग्र॑थ्नातु॒ स ते॒ माऽस्था॒दिन्द्र॑स्य त्वा बा॒हुभ्या॒मुद्य॑च्छे॒ बृह॒स्पते᳚र्मू॒र्ध्ना ह॑राम्यु॒र्व॑न्तरि॑क्ष॒मन्वि॑हि देवं ग॒मम॑सि॥

शुन्ध॑ध्वं॒ दैव्या॑य॒ कर्म॑णे देवय॒ज्यायै॑ मात॒रिश्व॑नो घ॒र्मो॑ऽसि॒ द्यौर॑सि पृथि॒व्य॑सि वि॒श्वधा॑या असि पर॒मेण॒ धाम्ना॒ दृँह॑स्व॒ मा ह्वा॒र्वसू॑नां प॒वित्र॑मसि श॒तधा॑रं॒ वसू॑नां प॒वित्र॑मसि स॒हस्र॑धारँ हु॒तः स्तो॒को हु॒तो द्र॒प्सो᳚ऽग्नये॑ बृह॒ते नाका॑य॒ स्वाहा॒ द्यावा॑पृथि॒वीभ्याँ॒ सा वि॒श्वायुः॒ सा वि॒श्वव्य॑चाः॒ सा वि॒श्वक॑र्मा॒ सं पृ॑च्यध्वमृतावरीरू॒र्मिणी॒र्मधु॑मत्तमा म॒न्द्रा धन॑स्य सा॒तये॒ सो॑मेन॒ त्वाऽत॑न॒च्मीन्द्रा॑य॒ दधि॒ विष्णो॑ ह॒व्यँ र॑क्षस्व॥
कर्म॑णे वां दे॒वेभ्यः॑ शकेयं॒ वेषा॑य त्वा॥

## गणेशाथर्वशीर्षम्

सुमुखश्चैकदन्तश्च कपिलो गजकर्णकः। 
लम्बोदरश्च विकटो विघ्नराजो गणाधिपः॥ 
धूम्रकेतुर्गणाध्यक्षो फालचन्द्रो गजाननः। 
द्वादशैतानि नामानि यः पठेच्छृणुयादपि॥ 
विद्यारम्भे विवाहे च प्रवेशे निर्गमे तथा। 
सङ्ग्रामे सर्वकार्येषु विघ्नस्तस्य न जायते॥ 
शुक्लाम्बरधरं विष्णुं शशिवर्णं चतुर्भुजम्। 
प्रसन्नवदनं ध्यायेत् सर्वविघ्नोपशान्तये॥ 
अभीप्सितार्थसिध्यर्थं पूजितो यः सुरैरपि। 
सर्वविघ्नच्छिदे तस्मै गणाधिपतये नमः॥ 
हरिद्राभं चतुर्बाहुं हरिद्रवदनं प्रभुम्। 
पाशाङ्कुशधरं देवं मोदकं दन्तमेव च॥

भ॒द्रं कर्णे॑भिः शृणु॒याम॑ देवाः। 
भ॒द्रं प॑श्येमा॒क्षभि॒र्यज॑त्राः। 
स्थि॒रैरङ्गै᳚स्तुष्टु॒वाँस॑स्त॒नूभिः॑। 
व्यशे॑म दे॒वहि॑तं॒ यदायुः॑॥ तं॒
स्व॒स्ति न॒ इन्द्रो॑ वृ॒द्धश्र॑वाः। 
स्व॒स्ति नः॑ पू॒षा वि॒श्ववे॑दाः। 
स्व॒स्तिन॒स्तार्क्ष्यो॒ अरि॑ष्टनेमिः। 
स्व॒स्ति नो॒ बृह॒स्पति॑र्दधातु॥ 
नम॑स्ते ग॒णप॑तये। 
त्वमे॒व प्र॒त्यक्षं॒ तत्त्व॑मसि। 
त्वमे॒व के॒वलं॒ कर्ता॑ऽसि। 
त्वमे॒व के॒वलं॒ धर्ता॑ऽसि। 
त्वमे॒व के॒वलं॒ हर्ता॑ऽसि। 
त्वमेव सर्वं खल्विदं॑ ब्रह्मा॒सि। 
त्वं साक्षादात्मा॑ऽसि नि॒त्यम्। 
ऋ॑तं व॒च्मि। 
स॑त्यं व॒च्मि। 
अ॒व त्वं॒ माम्। 
अव॑ व॒क्तार᳚म्। 
अव॑ श्रो॒तार᳚म्। 
अव॑ दा॒तार᳚म्। 
अव॑ धा॒तार᳚म्। 
अवानूचानम॑व शि॒ष्यम्। 
अव॑ प॒श्चात्ता᳚त्। 
अव॑ पु॒रस्ता᳚त्। 
अवोत्त॒रात्ता᳚त्। 
अव॑ दक्षि॒णात्ता᳚त्। 
अव॑ चो॒र्ध्वात्ता᳚त्। 
अवाध॒रात्ता᳚त्। 
सर्वतो मां पाहि पाहि॑ सम॒न्तात्। 
त्वं वाङ्मय॑स्त्वं चिन्म॒यः। 
त्वमानन्दमय॑स्त्वं ब्रह्म॒मयः। 
त्वं सच्चिदानन्दाद्वि॑तीयो॒ऽसि। 
त्वं प्र॒त्यक्षं॒ ब्रह्मा॑सि। 
त्वं ज्ञानमयो विज्ञान॑मयो॒ऽसि। 
सर्वं जगदिदं त्व॑त्तो जा॒यते। 
सर्वं जगदिदं त्व॑त्तस्ति॒ष्ठति। 
सर्वं जगदिदं त्वयि लय॑मेष्य॒ति। 
सर्वं जगदिदं त्वयि॑ प्रत्ये॒ति। 
त्वं भूमिरापोऽनलोऽनि॑लो न॒भः। 
त्वं चत्वारि वा᳚क्पदा॒नि। 
त्वं गु॒णत्र॑याती॒तः। 
त्वमवस्थात्र॑याती॒तः। 
त्वं दे॒हत्र॑याती॒तः। 
त्वं का॒लत्र॑याती॒तः। 
त्वं मूलाधारे स्थितो॑ऽसि नि॒त्यम्। 
त्वं श॒क्तित्र॑यात्म॒कः। 
त्वां योगिनो ध्याय॑न्ति नि॒त्यम्। 
त्वं ब्रह्मा त्वं विष्णुस्त्वं रुद्रस्त्वमिन्द्रस्त्वमग्निस्त्वं वायुस्त्वं सूर्यस्त्वं चन्द्र॑मास्त्वं ब्रह्म॒ भूर्भुवः॒स्वरोम्। 

ग॒णादिं᳚ पूर्व॑मुच्चा॒र्य॒ व॒र्णादिं᳚ तद॒नन्त॑रम्। 
अनुस्वारः प॑रत॒रः। 
अर्धे᳚न्दुल॒सितम्। 
तारे॑ण ऋ॒द्धम्। 
एतत् तव मनु॑स्वरू॒पम्। 
गकारः पू᳚र्वरू॒पम्। 
अकारो मध्य॑मरू॒पम्। 
अनुस्वारश्चा᳚न्त्यरू॒पम्। 
बिन्दुरुत्त॑ररू॒पम्। 
नादः॑ सन्धा॒नम्। 
सँहि॑ता स॒न्धिः। 
सैषा गणे॑शवि॒द्या। 
गण॑क ऋ॒षिः। 
निचृद्गाय॑त्रीच्छ॒न्दः। 
गणपति॑र्देव॒ता। 
ॐ गं गणपतये॒ नमः॑॥ 

ए॒क॒द॒न्तं च॑तुर्ह॒स्तं॒ पा॒शम॑ङ्कुश॒धारि॑णम्। 
रदं॑ च॒ वर॑दं ह॒स्तै॒र्बि॒भ्राणं॑ मूष॒कध्व॑जम्। 
रक्तं॑ ल॒म्बोद॑रं शू॒र्प॒क॒र्णकं॑ रक्त॒वास॑सम्। 
रक्त॑ग॒न्धानु॑लिप्ता॒ङ्गं॒ र॒क्तपु॑ष्पैः सु॒पूजि॑तम्। 
भक्ता॑नु॒कम्पि॑नं दे॒वं॒ ज॒गत्का॑रण॒मच्यु॑तम्। 
आवि॑र्भू॒तं च॑ सृष्ट्या॒दौ॒ प्र॒कृतेः᳚ पुरु॒षात् प॑रम्। 
एवं॑ ध्या॒यति॑ यो नि॒त्यं॒ स॒ योगी॑ योगि॒नां व॑रः॥ 

नमो व्रातपतये नमो गणपतये नमः प्रमथपतये नमस्तेऽस्तु लम्बोदरायैकदन्ताय विघ्ननाशिने शिवसुताय श्रीवरदमूर्तये॒ नमः॑॥ 
य ए॑वं वे॒द। 
इत्यु॑प॒निष॑त्॥

सुमुखाय नमः। 
एकदन्ताय नमः। 
कपिलाय नमः। 
गजकर्णाय नमः। 
लम्बोदराय नमः। 
विकटाय नमः। 
विघ्नराजाय नमः। 
विनायकाय नमः। 
धूमकेतवे नमः। 
गणाध्यक्षाय नमः। 
फालचन्द्राय नमः। 
गजाननाय नमः। 
वक्रतुण्डाय नमः। 
शूर्पकर्णाय नमः। 
हेरम्बाय नमः। 
स्कन्दपूर्वजाय नमः। 
सिद्धिविनायकाय नमः॥ 

वक्रतुण्ड महाकाय सूर्यकोटि समप्रभ। 
अविघ्नं कुरु मे देव सर्वकार्येषु सर्वदा॥ 
अविघ्नमस्तु॥

## विप्रप्रशंसा 

::: {.vidhi}
कर्मणः प्रागनुज्ञाप्राप्तौ विनियोगः॥ तै॰ब्रा १.४.४
:::

भा॒ग॒धेये॑नै॒वैनं॒ प्रण॑यति। 
ब्रा॒ह्म॒ण आ॑र्षे॒य उद्ध॑रेत्। 
ब्रा॒ह्म॒णो वै सर्वा॑ दे॒वताः᳚। 
सर्वा॑भिरे॒वैनं॑ दे॒वता॑भि॒रुद्ध॑रति॥ 
 
::: {.vidhi}
तै॰आ २.१५
:::

ये अ॒र्वाङु॒त वा॑ पुरा॒णे वे॒दं वि॒द्वाँस॑म॒भितो॑ वदन्त्यादि॒त्यमे॒व ते परि॑वदन्ति॒ सर्वे॑ अ॒ग्निं द्वि॒तीयं॑ तृ॒तीयं॑ च हँ॒समिति॒ याव॑ती॒र्वै दे॒वता॒स्ताः सर्वा॑ वेद॒विदि॑ ब्राह्म॒णे व॑सन्ति॒ तस्मा᳚द् ब्राह्म॒णेभ्यो॑ वेद॒विद्भ्यो॑ दि॒वे दि॑वे॒ नम॑स्कुर्या॒न्नाश्ली॒लं की᳚᳚र्तयेदे॒ता ए॒व दे॒वताः᳚ प्रीणाति॥ 
 
::: {.vidhi}
ऋ॰सं॰ १.२७.१३॥ तै॰सं॰ ३.२.४॥ तै॰आ॰ १०.१॥ तै॰ब्रा॰ १.२.१॥
:::

(ऋ) नमो᳚ म॒हद्भ्यो॒ नमो᳚ अर्भ॒केभ्यो॒ नमो॒ युव॑भ्यो॒ नम॑ आशि॒नेभ्यः॑। 
यजा᳚म दे॒वान् यदि॑ श॒क्नवा᳚म॒ मा ज्याय॑सः॒ शं स॒मावृ॑क्षि देवाः॥ 

नमः॒ सद॑से॒ नमः॒ सद॑स॒स्पत॑ये॒ नमः॒ सखी॑नां पुरो॒गाणां॒ चक्षु॑षे॒ नमो॑ दि॒वे नमः॑ पृथि॒व्यै॥ 

सद॑स॒स्पति॒मद्भु॑तं प्रि॒यमिन्द्र॑स्य॒ काम्य᳚म्। 
सनिं॑ मे॒धाम॑यासिषम्॥ 

सप्र॑थ स॒भां मे॑ गोपाय। ये च॒ सभ्याः᳚ सभा॒सदः॑। 
तानि॑न्द्रि॒याव॑तः कुरु। सर्व॒मायु॒रुपा॑सताम्। 
अहे॑ बुध्निय॒ मन्त्रं॑ मे गोपाय। यमृष॑यस्त्रैवि॒दावि॒दुः। 
ऋचः॒ सामा॑नि॒ यजूँ॑षि। सा हि श्रीर॒मृता॑ स॒ताम्॥ 

नमः॑ स॒भाभ्यः॑ स॒भाप॑तिभ्यश्च वो॒ नमः॑॥३॥

## सुमुहूर्तप्रार्थना

::: {.vidhi}
सुमुहूर्तप्रार्थनायां विनियोगः। योग्यता मृग्या। तै॰ब्रा॰ २.४.२.२२
:::

पर्व॑त इ॒वावि॑चाचलिः। इन्द्र॑ इवे॒ह ध्रु॒वस्ति॑ष्ठ। 
इ॒ह रा॒ष्ट्रमु॑ धारय। अ॒भिति॑ष्ठ पृतन्य॒तः। 
अध॑रे सन्तु॒ शत्र॑वः। इन्द्र॑ इव वृत्र॒हा ति॑ष्ठ॥ 

सुमुहूर्तोऽस्तु। सुप्रतिष्ठितमस्तु॥

## स्वस्तिसूक्तम् (ऋ॰) {#svasti}

::: {.vidhi}
कर्मणः प्राक् स्वस्तिवाचने, उपनिष्क्रमणे च विनियोगः॥ ऋ॰सं॰ ५.५१.११
:::

स्व॒स्ति नो᳚ मिमीताम॒श्विना॒ भगः॑ स्व॒स्ति दे॒व्यदि॑तिरन॒र्वणः॑। 
स्व॒स्ति पू॒षा असु॑रो दधातु नः स्व॒स्ति द्यावा᳚पृथि॒वी सु॑चे॒तुना᳚॥ 
स्व॒स्तये᳚ वा॒युमुप॑ ब्रवामहै॒ सोमं᳚ स्व॒स्ति भुव॑नस्य॒ यस्पतिः॑। 
बृह॒स्पतिं॒ सर्व॑गणं स्व॒स्तये᳚ स्व॒स्तय॑ आदि॒त्यासो᳚ भवन्तु नः॥ 
विश्वे᳚ दे॒वा नो᳚ अ॒द्या स्व॒स्तये᳚ वैश्वान॒रो वसु॑र॒ग्निः स्व॒स्तये᳚। 
दे॒वा अ॑वन्त्वृ॒भवः॑ स्व॒स्तये᳚ स्व॒स्ति नो᳚ रु॒द्रः पा॒त्वंह॑सः॥ 
स्व॒स्ति मि॑त्रावरुणा स्व॒स्ति प॑थ्ये रेवति। 
स्व॒स्ति न॒ इन्द्र॑श्चा॒ग्निश्च॑ स्व॒स्ति नो᳚ अदिते कृधि॥ 
स्व॒स्ति पन्था॒मनु॑ चरेम सूर्याचन्द्र॒मसा᳚विव। 
पुन॒र्दद॒ताघ्न॑ता जान॒ता सं ग॑मेमहि॥

::: {.vidhi}
ऋ॰खि॰
:::

स्व॒स्त्यय॑नं॒ तार्क्ष्यं॒मरि॑ष्टनेमिं म॒हद्भू᳚तं वाय॒सं दे॒वता᳚नाम्। 
अ॒सु॒र॒घ्नमिन्द्र॑सखं स॒मत्सु॑ बृ॒हद्यशो॒ नाव॑मि॒वा रु॑हेम॥ 
अं॒हो॒मुच॑मा॒ङ्गिर॑सं॒ गयं᳚ च स्व॒स्त्या᳚त्रे॒यं मन॑सा च॒ तार्क्ष्य᳚म्। 
प्रय॑त पाणिः शर॒णं प्र प॑द्ये स्व॒स्ति सं᳚ बा॒धेष्वभ॑यं नो अस्तु॥ 

::: {.vidhi}
तै॰आ॰ १.१
:::

स्व॒स्ति न॒ इन्द्रो॑ वृ॒द्धश्र॑वाः। स्व॒स्ति नः॑ पू॒षा वि॒श्ववे॑दाः। 
स्व॒स्ति न॒स्तार्क्ष्यो॒ अरि॑ष्टनेमिः। स्व॒स्ति नो॒ बृह॒स्पति॑र्दधातु॥

## शुद्धिपुण्याहमन्त्राः

::: {.vidhi}
श्रोत्रियाभावे पुण्याहवाचनाशक्तौ विनियोगः
:::

आपो॒ हि ष्ठा म॑यो॒ भुव॒स्ता न॑ ऊ॒र्जे द॑धातन। 
म॒हे रणा॑य॒ चक्ष॑से॥ 
यो वः॑ शि॒वत॑मो॒ रस॒स्तस्य॑ भाजयते॒ह नः॑। 
उ॒श॒तीरि॑व मा॒तरः॑॥ 
तस्मा॒ अरं॑ गमामवो॒ यस्य॒ क्षया॑य॒ जिन्व॑थ। 
आपो॑ ज॒नय॑था च नः॥

ऋ॒तं च॑ स॒त्यं चा॒भी᳚द्धा॒त् तप॒सोध्य॑जायत। 
ततो॒ रात्रि॑रजायत॒ ततः॑ समु॒द्रो अ॑र्ण॒वः॥ 
स॒मु॒द्राद॑र्ण॒वादधि॑ संवत्स॒रो अ॑जायत। 
अ॒हो॒रा॒त्राणि॑ वि॒दध॒द् विश्व॑स्य मिष॒तो व॒शी॥ 
सू॒र्या॒च॒न्द्र॒मसौ॑ धा॒ता य॑था पू॒र्वम॑कल्पयत्। 
दिवं॑ च पृथि॒वीं चा॒न्तरि॑क्ष॒मथो॒ सुवः॑॥

वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वास्तो᳚ष्पते श॒ग्मया॑ सँ॒ सदा॑ ते सक्षी॒महि॑ र॒ण्वया॑ गातु॒मत्या᳚। 
आ वः॒ क्षेम॑ उ॒त योगे॒ वरं॑ नो यू॒यं पा॑तः स्व॒स्तिभिः॒ सदा॑ नः॥ 
वास्तो᳚ष्पते प्र॒तर॑णो न एधि॒ गोभि॒रश्वे॑भिरिन्दो। 
अ॒जरा॑सस्ते स॒ख्ये स्या॑म पि॒तेव॑ पु॒त्रान् प्रति॑ नो जुषस्व॥ 
अ॒मी॒व॒हा वास्तो᳚ष्पते॒ विश्वा॑ रू॒पाण्या॑ वि॒शन्। 
सखा॑ सु॒शेव॑ एधि नः। शि॒वँ शि॒वम्॥

## पुण्याहमन्त्राः

::: {.vidhi}
पुण्याहवाचने विनियोगः॥ तै॰ब्रा॰ १.५.२॥ तै॰ब्रा॰ १.५.२॥
:::

यत्पुण्यं॒ नक्ष॑त्रम्। 
तद्बट्कु॑र्वीतोपव्यु॒षम्। 
य॒दा वै सूर्य॑ उ॒देति॑। 
अथ॒ नक्ष॑त्रं॒ नैति॑। 
याव॑ति॒ तत्र॒ सूर्यो॒ गच्छे᳚त्। 
यत्र॑ जघ॒न्यं॑ पश्ये᳚त्। 
ताव॑ति कुर्वीत यत्का॒री स्यात्। 
पु॒ण्या॒ह ए॒व कु॑रुते॥ 
तानि॒ वा ए॒तानि॑ यमनक्ष॒त्राणि॑। 
यान्ये॒व दे॑वनक्ष॒त्राणि॑। 
तेषु॑ कुर्वीत यत्का॒री स्यात्। 
पु॒ण्या॒ह ए॒व कु॑रुते॥

::: {.vidhi}
तै॰आ॰ १.१॥ तै॰ब्रा॰ ३.१.२॥
:::

स्व॒स्ति न॒ इन्द्रो॑ वृ॒द्धश्र॑वाः। 
स्व॒स्ति नः॑ पू॒षा वि॒श्ववे॑दाः। 
स्व॒स्ति न॒स्तार्क्ष्यो॒ अरि॑ष्टनेमिः। 
स्व॒स्ति नो॒ बृह॒स्पति॑र्दधातु॥ 
अ॒ष्टौ दे॒वा वस॑वः सो॒म्यासः॑। 
चत॑स्रो दे॒वीर॒जराः॒ श्रवि॑ष्ठाः। 
ते य॒ज्ञं पा᳚न्तु॒ रज॑सः प॒रस्ता᳚त्। 
सं॒व॒त्स॒रीण॑म॒मृत॑ꣴ स्व॒स्ति॥

::: {.vidhi}
तै॰ब्रा॰ ३.१.२॥ तै॰ब्रा॰ १.५.६॥
:::

ऋ॒ध्यास्म॑ ह॒व्यैर्नम॑सोप॒सद्य॑। 
मि॒त्रं दे॒वं मि॑त्र॒धेयं॑ नो अस्तु। 
अ॒नू॒रा॒धान् ह॒विषा॑ व॒र्धय॑न्तः। 
श॒तं जी॑वेम श॒रदः॒ सवी॑राः॥ 
त्रीणि॑ त्रीणि॒ वै दे॒वाना॑मृ॒द्धानि॑। 
त्रीणि॒ छन्दाँ॑सि। 
त्रीणि॒ सव॑नानि। 
त्रय॑ इ॒मे लो॒काः। 
ऋ॒ध्यामे॒व तद्वी॒र्य॑ ए॒षु लो॒केषु॒ प्रति॑तिष्ठति॥

::: {.vidhi}
ऋ॰सं॰ ९.९४.४॥ मृग्यम् ॥ तै॰आ॰ १.२॥ तै॰आ॰ १०॥
:::

श्रिये॑ जा॒तः श्रिय॒ आनि॑र्याय॒ श्रियं॒ वयो᳚ जनि॒तृभ्यो᳚ दधातु। 
श्रियं॒ वसा᳚ना अमृत॒त्वमा᳚य॒न् भज᳚न्ति स॒द्यः स॑वि॒ता वि॒दध्यू॑न्॥ 
श्रिय॑ एवैनं तच्छ्रि॒यामा॑दधा॒ति। 
स॒न्त॒त॒मृ॒चा व॑षट्कृ॒त्यं सन्ध॑त्तं॒ सन्धी॑यते प्रज॒या प॒शुभिः॑। 
य ए॑वं वे॒द॥ 
यस्मि॒न् ब्रह्मा॒भ्य ज॑य॒त्सर्व॑मे॒तत्। 
अ॒मुं च॑ लो॒कमि॒दमू॑च॒ सर्व᳚म्। 
तन्नो॒ नक्ष॑त्रमभि॒जिद् वि॒जित्य॑। 
श्रियं॑ दधा॒त्वहृ॑णीयमानम्॥ 
अहे॑ बुध्निय॒ मन्त्रं॑ मे गोपाय। 
यमृष॑यस्त्रै वि॒दा वि॒दुः। 
ऋचः॒ सामा॑नि॒ यजूँ॑षि। 
सा हि श्रीर॒मृता॑स॒ताम्॥

## प्रतिसरबन्धनमन्त्रः

::: {.vidhi}
प्रतिसरबन्धने विनियोगः॥ तै॰सं॰ ४.४.१२.२
:::

बृ॒हत्साम॑ क्षत्र॒भृद्‌वृ॒द्ध वृ॑ष्णियम्। 
त्रि॒ष्टुभौजः॑ शुभि॒तमु॒ग्रवी॑रम्। 
इन्द्र॒स्तोमे॑न पञ्चद॒शेन॑। 
मध्य॑मि॒दं वाते॑न॒ सग॑रेण रक्ष॥

## उल्लेखनमन्त्राः

::: {.vidhi}
सर्वकर्मसु स्थलशुद्ध्यर्थमुल्लेखने विनियोगः॥ तै॰ब्रा॰ १.२.१]
:::

उ॒द्ध॒न्यमा॑नम॒स्या अ॑मे॒ध्यम्। 
अप॑ पा॒प्मानं॒ यज॑मानस्य हन्तु। 
शि॒वा नः॑ सन्तु प्र॒दिश॒श्चत॑स्रः। 
शं नो॑ मा॒ता पृ॑थि॒वी तोक॑साता॥ 

शं नो॑ दे॒वीर॒भिष्ट॑ये। 
आपो॑ भवन्तु पी॒तये᳚। 
शं योर॒भि स्र॑वन्तु नः॥

::: {.vidhi}
तै॰आ॰ १०॥ तै॰आ॰ ६.३.१॥ तै॰सं॰ ३.२.५॥
:::

ब्रह्म॑ जज्ञा॒नं प्र॑थ॒मं पु॒रस्ता॒द्वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः स॒तश्च॒ योनि॒मस॑तश्च॒ विवः॑॥ 

नाके॑ सुप॒र्णमु॑प॒यत्पत॑न्तँ हृ॒दा वेन॑न्तो अ॒भच॑क्षतत्वा। 
हिर॑ण्यपक्षं॒ वरु॑णस्य दू॒तं य॒मस्य॒ योनौ॑ शकु॒नं भु॑र॒ण्युम्॥ 

आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 

::: {.vidhi}
तै॰सं॰ ५.५.९॥ तै॰सं॰ १.२.१३॥ तै॰सं॰ ४.६.३॥
:::

यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अस्तु॥ 

इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू॑ढमस्य पाँसु॒रे॥ 

इन्द्रं॒ विश्वा॑ अवीवृधन् समु॒द्र व्य॑चसं॒ गिरः॑। 
र॒थीत॑मँ रथी॒नां वाजा॑नाँ॒ सत्प॑तिं॒ पति᳚म्।

## सुवर्णघर्मसूक्तम् {#suvarnagharma}

::: {.vidhi}
विष्णोः (सत्यनारायणस्य) अभिषेचने विनोयोगः॥ तै॰आ॰ ३.११
:::

सु॒वर्णं॑ घ॒र्मं परि॑वेद वे॒नम्। 
इन्द्र॑स्या॒त्मानं॑ दश॒धा चर॑न्तम्। 
अ॒न्तः स॑मु॒द्रे मन॑सा॒ चर॑न्तम्। 
ब्रह्माऽन्व॑विन्द॒द् दश॑होतार॒मर्णे᳚। 
अ॒न्तः प्रवि॑ष्टः शा॒स्ता जना॑नाम्। 
एकः॒ सन् ब॑हु॒धा वि॑चारः। 
श॒तँ शु॒क्राणि॒ यत्रैकं॒ भव॑न्ति। 
सर्वे॒ वेदा॒ यत्रैकं॒ भव॑न्ति। 
सर्वे॒ होता॑रो॒ यत्रैकं॒ भव॑न्ति। 
स॒ मान॑सीन आ॒त्मा जना॑नाम्। 

अ॒न्तः प्रवि॑ष्टः शा॒स्ता जना॑नाँ॒ सर्वा᳚त्मा। 
सर्वाः᳚ प्र॒जा यत्रैकं॒ भव॑न्ति। 
चतु॑र्होतारो॒ यत्र॑ स॒म्पदं॒ गच्छ॑न्ति दे॒वैः। 
स॒ मान॑सीन आ॒त्मा जना॑नाम्। 
ब्रह्मेन्द्र॑म॒ग्निं जग॑तः प्रति॒ष्ठाम्। 
दि॒व आ॒त्मानँ॑ सवि॒तारं॒ बृह॒स्पति᳚म्। 
चतु॑र्होतारं प्र॒दिशोऽनु॑कॢ॒प्तम्। 
वा॒चो वी॒र्यं॑ तप॒साऽन्व॑विन्दत्। 
अ॒न्तः प्रवि॑ष्टं क॒र्तार॑मे॒तम्। 
त्वष्टा॑रँ रू॒पाणि॑ विकु॒र्वन्तं॑ विप॒श्चिम्। 

अ॒मृत॑स्य प्रा॒णं य॒ज्ञमे॒तम्। 
चतु॑र्होतृणामा॒त्मानं॑ क॒वयो॒ निचि॑क्युः। 
अ॒न्तः प्रवि॑ष्टं क॒र्तार॑मे॒तम्। 
दे॒वानां॒ बन्धु॒ निहि॑तं॒ गुहा॑सु। 
अ॒मृते॑न कॢ॒प्तं य॒ज्ञमे॒तम्। 
चतु॑र्होतृणामा॒त्मानं॑ क॒वयो॒ निचि॑क्युः। 
श॒तं नि॒युतः॒ परि॑वेद॒ विश्वा॑ वि॒श्ववा॑रः। 
विश्व॑मि॒दं वृ॑णाति। 
इन्द्र॑स्या॒त्मा निहि॑तः॒ पञ्च॑होता। 
अ॒मृतं॑ दे॒वाना॒मायुः॑ प्र॒जाना᳚म्। 

इन्द्रँ॒ राजा॑नँ सवि॒तार॑मे॒तम्। 
वा॒योरा॒त्मानं॑ क॒वयो॒ निचि॑क्युः। 
र॒श्मिँ र॑श्मी॒नां मध्ये॒ तप॑न्तम्। 
ऋ॒तस्य॑ प॒दे क॒वयो॒ निपा᳚न्ति। 
य आ᳚ण्डको॒शे भुव॑नं बि॒भर्ति॑। 
अनि॑र्भिण्णः॒ सन्नथ॑ लो॒कान् वि॒चष्टे᳚। 
यस्या᳚ण्डको॒शँ शुष्म॑मा॒हुः प्रा॒णमुल्ब᳚म्। 
तेन॑ कॢ॒प्तो॑ऽमृते॑ना॒हम॑स्मि। 
सु॒वर्णं॒ कोशँ॒ रज॑सा॒ परी॑वृतम्। 
दे॒वानां᳚ वसु॒धानीं᳚ वि॒राज᳚म्॥
अ॒मृत॑स्य पू॒र्णां तामु॑ क॒लां विच॑क्षते। 
पादँ॒ षड्ढो॑तु॒र्न किला॑ विवित्से। 
येन॒र्तवः॑ पञ्च॒धोत कॢ॒प्ताः। 
उ॒त वा॑ ष॒ड्धा मन॒सोत कॢ॒प्ताः। 
तँ षड्ढो॑तारमृ॒तुभिः॒ कल्प॑मानम्। 
ऋ॒तस्य॑ प॒दे क॒वयो॒ निपा᳚न्ति। 
अ॒न्तः प्रवि॑ष्टं क॒र्तार॑मे॒तम्। 
अ॒न्तश्च॒न्द्रम॑सि॒ मन॑सा॒ चर॑न्तम्। 
स॒हैव सन्तं॒ न विजा॑नन्ति दे॒वाः। 
इन्द्र॑स्या॒त्मानँ॑ शत॒धा चर॑न्तम्।
इन्द्रो॒ राजा॒ जग॑तो॒ य ईशे᳚। 
स॒प्तहो॑ता सप्त॒धा विकॢ॑प्तः। 
परे॑ण॒ तन्तुं॑ परिषि॒च्यमा॑नम्। 
अ॒न्तरा॑दि॒त्ये मन॑सा॒ चर॑न्तम्। 
दे॒वानाँ॒ हृद॑यं॒ ब्रह्माऽन्व॑विन्दत्। 
ब्रह्मै॒तद् ब्रह्म॑ण॒ उज्ज॑भार। 
अ॒र्कꣴ श्चोत॑न्तँ सरि॒रस्य॒ मध्ये᳚। 
आ यस्मि᳚न् स॒प्त पेर॑वः। 
मेह॑न्ति बहु॒लाꣴ श्रिय᳚म्। 
ब॒ह्व॒श्वामि॑न्द्र॒ गोम॑तीम्।
अच्यु॑तां बहु॒लाꣴ श्रिय᳚म्। 
स हरि॑र्वसु॒वित्त॑मः। 
पे॒रुरिन्द्रा॑य पिन्वते। 
ब॒ह्व॒श्वामि॑न्द्र॒ गोम॑तीम्। 
अच्यु॑तां बहु॒लाꣴ श्रिय᳚म्। 
मह्य॒मिन्द्रो॒ निय॑च्छतु। 
श॒तँ श॒ता अ॑स्य यु॒क्ता हरी॑णाम्। 
अ॒र्वाङाया॑तु॒ वसु॑भी र॒श्मिरिन्द्रः॑। 
प्रमँह॑माणो बहु॒लाꣴ श्रिय᳚म्। 
र॒श्मिरिन्द्रः॑ सवि॒ता मे॒ निय॑च्छतु॥
घृ॒तं तेजो॒ मधु॑मदिन्द्रि॒यम्। 
मय्य॒यम॒ग्निर्द॑धातु। 
हरिः॑ पत॒ङ्गः प॑ट॒री सु॑प॒र्णः। 
दि॒वि॒क्षयो॒ नभ॑सा॒ य एति॑। 
स न॒ इन्द्रः॑ कामव॒रं द॑दातु। 
पञ्चा॑रं च॒क्रं परि॑वर्तते पृ॒थु। 
हिर॑ण्यज्योतिः सरि॒रस्य॒ मध्ये᳚॥ 
अज॑स्रं॒ ज्योति॒र्नभ॑सा॒ सर्प॑देति। 
स न॒ इन्द्रः॑ कामव॒रं द॑दातु। 
स॒प्त यु॑ञ्जन्ति॒ रथ॒मेक॑चक्रम्॥
एको॒ अश्वो॑ वहति सप्तना॒मा। 
त्रि॒नाभि॑ च॒क्रम॒जर॒मन॑र्वम्। 
येने॒मा विश्वा॒ भुव॑नानि तस्थुः। 
भ॒द्रं पश्य॑न्त॒ उप॑सेदु॒रग्रे᳚। 
तपो॑ दी॒क्षामृष॑यः सुव॒र्विदः॑। 
ततः॑ क्ष॒त्रं बल॒मोच॑श्च जा॒तम्। 
तद॒स्मै दे॒वा अ॒भि सं न॑मन्तु। 
श्वे॒तँ र॒श्मिं बो॑भु॒ज्यमा॑नम्। 
अ॒पां ने॒तारं॒ भुव॑नस्य गो॒पाम्। 
इन्द्रं॒ निचि॑क्युः पर॒मे व्यो॑मन्॥
रोहि॑णीः पिङ्ग॒ला एक॑रूपाः। 
क्षर॑न्तीः पिङ्ग॒ला एक॑रूपाः। 
श॒तँ स॒हस्रा॑णि प्र॒युता॑नि॒ नाव्या॑नाम्। 
अ॒यं यः श्वे॒तो र॒श्मिः। 
परि॒ सर्व॑मि॒दं जग॑त्। 
प्र॒जां प॒शून् धना॑नि। 
अ॒स्माकं॑ ददातु। 
श्वे॒तो र॒श्मिः परि॒ सर्वं॑ बभूव। 
सुव॒न्मह्यं॑ प॒शून् वि॒श्वरू॑पान्। 
प॒त॒ङ्गम॒क्तमसु॑रस्य मा॒याया᳚।
हृ॒दा प॑श्यन्ति॒ मन॑सा मनी॒षिणः॑। 
स॒मु॒द्रे अ॒न्तः क॒वयो॒ विच॑क्षते। 
मरी॑चीनां प॒दमि॑च्छन्ति वे॒धसः॑। 
प॒त॒ङ्गो वाचं॒ मन॑सा बिभर्ति। 
तां ग॑न्ध॒र्वो॑ऽवद॒द् गर्भे॑ अ॒न्तः। 
तां द्योत॑मानाꣴ स्व॒र्यं॑ मनी॒षाम्। 
ऋ॒तस्य॑ प॒दे क॒वयो॒ निपा᳚न्ति। 
ये ग्रा॒म्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
अ॒ग्निस्ताँ अग्रे॒ प्रमु॑मोक्तु दे॒वः॥
प्र॒जाप॑तिः प्र॒जया॑ संविदा॒नः। 
वी॒तꣴ स्तु॑केस्तुके। 
यु॒वम॒स्मासु॒ निय॑च्छतम्। 
प्रप्र॑ य॒ज्ञप॑तिं तिर। 
ये ग्रा॒म्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
तेषाँ॑ सप्ता॒नामि॒ह रन्ति॑रस्तु। 
रा॒यस्पोषा॑य सुप्रजा॒स्त्वाय॑ सु॒वीर्या॑य। 
य आ॑र॒ण्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः।
वा॒युस्ताँ अग्रे॒ प्रमु॑मोक्तु दे॒वः। 
प्र॒जाप॑तिः प्र॒जया॑ संविदा॒नः। 
इडा॑यै सृ॒प्तं घृ॒तव॑च्चराच॒रम्। 
दे॒वा अन्व॑विन्द॒न्गुहा॑ हि॒तम्। 
य आ॑र॒ण्याः प॒शवो॑ वि॒श्वरू॑पाः। 
विरू॑पाः॒ सन्तो॑ बहु॒धैक॑रूपाः। 
तेषाँ॑ सप्ता॒नामि॒ह रन्ति॑रस्तु। 
रा॒यस्पोषा॑य सुप्रजा॒स्त्वाय॑ सु॒वीर्या॑य॥

## पुरुषसूक्तम् {#purusha}

::: {.vidhi}
सर्वदेवाभिषेचने, षोडचोपचारपूजायां, महान्यासे च विनियोगः॥ तै॰आ॰ ३.१२
:::

स॒हस्र॑शीर्षा॒ पुरु॑षः। 
स॒ह॒स्रा॒क्षः स॒हस्र॑पात्। 
स भूमिं॑ वि॒श्वतो॑ वृ॒त्वा। 
अत्य॑तिष्ठद् दशाङ्गु॒लम्॥ 
पुरु॑ष ए॒वेदँ सर्व᳚म्। 
यद्भू॒तं यच्च॒ भव्य᳚म्। 
उ॒तामृ॑त॒त्वस्येशा॑नः। 
यदन्ने॑नाति॒रोह॑ति॥ 
ए॒तावा॑नस्य महि॒मा। 
अतो॒ ज्याया॑ꣴश्च॒ पूरु॑षः॥ 

पादो᳚ऽस्य॒ विश्वा॑ भू॒तानि॑। 
त्रि॒पाद॑स्या॒मृतं॑ दि॒वि॥ 
त्रि॒पादू॒र्ध्व उदै॒त् पुरु॑षः। 
पादो᳚ऽस्ये॒हाऽभ॑वा॒त् पुनः॑। 
ततो॒ विश्वं॒ व्य॑क्रामत्। 
सा॒श॒ना॒न॒श॒ने अ॒भि॥ 
तस्मा᳚द् वि॒राड॑जायत। 
वि॒राजो॒ अधि॒ पूरु॑षः। 
स जा॒तो अत्य॑रिच्यत। 
प॒श्चाद् भूमि॒मथो॑ पु॒रः॥ 

यत् पुरु॑षेण ह॒विषा᳚। 
दे॒वा य॒ज्ञमत॑न्वत। 
व॒स॒न्तो अ॑स्यासी॒दाज्य᳚म्। 
ग्री॒ष्म इ॒ध्मः श॒रद्ध॒विः॥ 
स॒प्तास्या॑ऽसन् परि॒धयः॑। 
त्रिः स॒प्त स॒मिधः॑ कृ॒ताः। 
दे॒वा यद् य॒ज्ञं त॑न्वा॒नाः। 
अब॑ध्न॒न् पुरु॑षं प॒शुम्॥ 
तं य॒ज्ञं ब॒र्हिषि॒ प्रौक्ष॑न्। 
पुरु॑षं जा॒तम॑ग्र॒तः॥ 

तेन॑ दे॒वा अय॑जन्त। 
सा॒ध्या ऋष॑यश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
संभृ॑तं पृषदा॒ज्यम्। 
प॒शूꣴस्ताꣴश्च॑क्रे वाय॒व्यान्॑। 
आ॒र॒ण्यान् ग्रा॒म्याश्च॒ ये॥ 
तस्मा᳚द् य॒ज्ञात् स॑र्व॒हुतः॑। 
ऋचः॒ सामा॑नि जज्ञिरे। 
छन्दाँ॑सि जज्ञिरे॒ तस्मा᳚त्। 
यजु॒स्तस्मा॑दजायत॥ 

तस्मा॒दश्वा॑ अजायन्त। 
ये के चो॑भ॒याद॑तः। 
गावो॑ ह जज्ञिरे॒ तस्मा᳚त्। 
तस्मा᳚ज्जा॒ता अ॑जा॒वयः॑॥ 
यत् पुरु॑षं॒ व्य॑दधुः। 
क॒ति॒धा व्य॑कल्पयन्। 
मुखं॒ किम॑स्य॒ कौ बा॒हू। 
कावू॒रू पादा॑वुच्येते॥ 
ब्रा॒ह्म॒णो᳚ऽस्य॒ मुख॑मासीत्। 
बा॒हू रा॑ज॒न्यः॑ कृ॒तः॥ 

ऊ॒रू तद॑स्य॒ यद् वैश्यः॑। 
प॒द्भ्याँ शू॒द्रो अ॑जायत॥ 
च॒न्द्रमा॒ मन॑सो जा॒तः। 
चक्षोः॒ सूर्यो॑ अजायत। 
मुखा॒दिन्द्र॑श्चा॒ग्निश्च॑। 
प्रा॒णाद् वा॒युर॑जायत॥ 
नाभ्या॑ आसीद॒न्तरि॑क्षम्। 
शी॒र्ष्णो द्यौः सम॑वर्तत। 
प॒द्भ्यां भूमि॒र्दिशः॒ श्रोत्रा᳚त्। 
तथा॑ लो॒काँ अ॑कल्पयन्॥ 

वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑स॒स्तु पा॒रे। 
सर्वा॑णि रू॒पाणि॑ वि॒चित्य॒ धीरः॑। 
नामा॑नि कृ॒त्वाऽभि॒वद॒न् यदास्ते᳚॥ 
धा॒ता पु॒रस्ता॒द् यमु॑दाज॒हार॑। 
श॒क्रः प्र॑वि॒द्वान् प्र॒दिश॒श्चत॑स्त्रः। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॒ अय॑नाय विद्यते। 
य॒ज्ञेन॑ य॒ज्ञम॑यजन्त दे॒वाः। 
तानि॒ धर्मा॑णि प्रथ॒मान्या॑सन्। 
ते ह॒ नाकं॑ महि॒मानः॑ सचन्ते। 
यत्र॒ पूर्वे॑ सा॒ध्याः सन्ति॑ दे॒वाः॥ 

(तच्छं॒ योरावृ॑णीमहे। 
गा॒तुं य॒ज्ञाय॑। 
गा॒तुं य॒ज्ञप॑तये। 
दैवीः᳚ स्व॒स्तिर॑स्तु नः। 
स्व॒स्तिर्मानु॑षेभ्यः। 
ऊ॒र्ध्वं जि॑गातु भेष॒जम्। 
शं नो॑ अस्तु द्वि॒पदे᳚। 
शं चतु॑ष्पदे। 
ॐ शान्तिः॒ शान्तिः॒ शान्तिः॑॥)

## उत्तरनारायणम्

::: {.vidhi}
सर्वदेवाभिषेचने, महान्यासे च विनियोगः॥ तै॰आ॰ ३.१३
:::

अ॒द्भ्यः संभू॑तः पृथि॒व्यै रसा᳚च्च। 
वि॒श्वक॑र्मणः॒ सम॑वर्त॒ताधि॑। 
तस्य॒ त्वष्टा॑ वि॒दध॑द् रू॒पमे॑ति। 
तत् पुरु॑षस्य॒ विश्व॒मा॑जान॒मग्रे᳚। 
वेदा॒हमे॒तं पुरु॑षं म॒हान्त᳚म्। 
आ॒दि॒त्यव॑र्णं॒ तम॑सः॒ पर॑स्तात्। 
तमे॒वं वि॒द्वान॒मृत॑ इ॒ह भ॑वति। 
नान्यः पन्था॑ विद्य॒तेऽय॑नाय॥ 
प्र॒जाप॑तिश्चरति॒ गर्भे॑ अ॒न्तः। 
अ॒जाय॑मानो बहु॒धा विजा॑यते॥ 

तस्य॒ धीराः॒ परि॑जानन्ति॒ योनि᳚म्। 
मरी॑चीनां प॒दमि॑च्छन्ति वे॒धसः॑॥ 
यो दे॒वेभ्य॒ आत॑पति। 
यो दे॒वानां᳚ पु॒रोहि॑तः। 
पूर्वो॒ यो दे॒वेभ्यो॑ जा॒तः। 
नमो॑ रु॒चाय॒ ब्राह्म॑ये॥ 
रुचं॑ ब्रा॒ह्यं ज॒नय॑न्तः। 
दे॒वा अग्रे॒ तद॑ब्रुवन्। 
यस्त्वै॒वं ब्रा᳚ह्म॒णो वि॒द्यात्। 
तस्य॑ दे॒वा अस॒न् वशे᳚॥ 
ह्रीश्च॑ ते ल॒क्ष्मीश्च॒ पत्न्यौ᳚। 
अ॒हो॒रा॒त्रे पा॒र्श्वे। 
नक्ष॑त्राणि रू॒पम्। 
अ॒श्विनौ॒ऽव्यात्त᳚म्। 
इ॒ष्टं म॑निषाण। 
अ॒मुं म॑निषाण। 
सर्वं॑ मनिषाण॥

## ब्रह्मसूक्तम् {#brahma}

::: {.vidhi}
प्रतिसरबन्धने शान्तिकर्मसु च विनियोगः॥ तै॰ब्रा॰ २.८.८.२१
:::

ब्रह्म॑ जज्ञा॒नं प्र॑थ॒मं पु॒रस्ता᳚त्। 
वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः। 
स॒तश्च॒ योनि॒मस॑तश्च॒ विवः॑॥ 

पि॒ता वि॒राजा॑मृष॒भो र॑यी॒णाम्। 
अ॒न्तरि॑क्षं वि॒श्वरू॑प॒ आवि॑वेश। 
तम॒र्कैर॒भ्य॑र्चन्ति व॒त्सम्। 
ब्रह्म॒सन्तं॒ ब्रह्म॑णा व॒र्धय॑न्तः॥ 

ब्रह्म॑ दे॒वान॑जनयत्। 
ब्रह्म॒ विश्व॑मि॒दं जग॑त्। 
ब्रह्म॑णः क्ष॒त्रं निर्मि॑तम्। 
ब्रह्म॑ ब्राह्म॒ण आ॒त्मना᳚॥ 

अ॒न्तर॑स्मिन्नि॒मे लो॒काः। 
अ॒न्तर्विश्व॑मि॒दं जग॑त्। 
ब्रह्मै॒व भू॒तानां॒ ज्येष्ठ᳚म्। 
तेन॒ को॑ऽर्हति॒ स्पर्धि॑तुम्॥ 

ब्रह्म॑न् दे॒वास्त्रय॑स्त्रिँशत्। 
ब्रह्म॑न्निन्द्रप्रजाप॒ती। 
ब्रह्म॑न् ह॒ विश्वा॑ भू॒तानि॑। 
ना॒वीवा॒न्तः स॒माहि॑ता॥ 

चत॑स्र॒ आशाः॒ प्रच॑रन्त्व॒ग्नयः॑। 
इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीर᳚म्। 
ब्रह्म॑ स॒मिद्भ॑व॒त्याहु॑तीनाम्॥ 

## विष्णुसूक्तम् {#vishnu}

::: {.vidhi}
प्रतिसरबन्धने शान्तिकर्मसु च विनियोगः॥ सं १.२.१३॥ ब्रा २.४.६॥ २.४.३॥ २.८.३॥ २.४.३॥ २.४.३॥
:::

विष्णो॒र्नु कं॑ वी॒र्या॑णि॒ प्र वो॑चं॒ यः पार्थि॑वानि विम॒मे रजाँ॑सि॒ यो अस्क॑भाय॒दुत्त॑रँ स॒धस्थं॑ विचक्रमा॒णस्त्रे॒धोरु॑गा॒यः। 

(विष्णो॑र॒राट॑मसि॒ विष्णोः᳚ पृ॒ष्ठम॑सि॒ विष्णोः॒ श्नप्त्रे᳚ स्थो॒ विष्णोः॒ स्यूर॑सि॒ विष्णो᳚र्ध्रु॒वम॑सि वैष्ण॒वम॑सि॒ विष्ण॑वे त्वा॥) 

तद॑स्य प्रि॒यम॒भि पाथो॑ अश्याम्। 
नरो॒ यत्र॑ देव॒यवो॒ मद॑न्ति। 
उ॒रु॒क्र॒मस्य॒ स हि बन्धु॑रि॒त्था। 
विष्णोः᳚ प॒दे प॑र॒मे मध्व॒ उत्सः॑॥ 

प्र तद्विष्णुः॑ स्तवते वी॒र्या॑य। 
मृ॒गो न भी॒मः कु॑च॒रो गि॑रि॒ष्ठाः। 
यस्यो॒रुषु॑ त्रि॒षु वि॒क्रम॑णेषु। 
अधि॑क्षि॒यन्ति॒ भुव॑नानि॒ विश्वा᳚॥ 

प॒रो मात्र॑या त॒नुवा॑ वृधान। 
न ते॑ महि॒त्वमन्व॑श्नुवन्ति। 
उ॒भे ते॑ विद्म॒ रज॑सी पृथि॒व्या विष्णो॑ देव॒ त्वम्। 
प॒र॒मस्य॑ वित्से॥ 

विच॑क्रमे पृथि॒वीमे॒ष ए॒ताम्। 
क्षेत्रा॑य॒ विष्णु॒र्मनु॑षे दश॒स्यन्। 
ध्रु॒वासो॑ अस्य की॒रयो॒ जना॑सः। 
उ॒रु॒क्षि॒तिँ सु॒जनि॑मा चकार॥ 

त्रिर्दे॒वः पृ॑थि॒वीमे॒ष ए॒ताम्। 
विच॑क्रमे श॒तर्च॑सं महि॒त्वा। 
प्र विष्णु॑रस्तु त॒वस॒स्तवी॑यान्। 
त्वे॒षꣴ ह्य॑स्य॒ स्थवि॑रस्य॒ नाम॑॥ 

## विष्णुसूक्तम् (ऋ॰) {#vishnu-rik}

::: {.vidhi}
विष्णोः पूजने षडङ्गन्यासे विनियोगः॥ ऋ॰सं॰ १.२२.१६
:::

अतो᳚ दे॒वा अ॑वन्तु नो॒ यतो॒ विष्णु॑र्विचक्र॒मे। 
पृ॒थि॒व्याः स॒प्त धाम॑भिः॥ 
इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू᳚ढमस्य पाँसु॒रे॥ 
त्रीणि॑ प॒दा वि च॑क्रमे॒ विष्णु॑र्गो॒पा अदा᳚भ्यः। 
ततो॒ धर्मा᳚णि धा॒रय॑न्॥ 
विष्णोः॒ कर्मा᳚णि पश्यत॒ यतो᳚ व्र॒तानि॑ पस्प॒शे। 
इन्द्र॑स्य॒ युज्यः॒ सखा᳚॥ 
तद्विष्णोः᳚ पर॒मं प॒दँ सदा᳚ पश्यन्ति सू॒रयः॑। 
दि॒वीव॒ चक्षु॒रात॑तम्॥ 
तद्विप्रा᳚सो विप॒न्यवो᳚ जागृ॒वाँसः॒ समि᳚न्धते। 
विष्णो॒र्यत् प॑र॒मं प॒दम्॥

## रुद्रसूक्तम् {#rudra}

::: {.vidhi}
प्रतिसरबन्धने शान्तिकर्मसु च विनियोगः॥ सं ४.५.१०॥ ४.५.१०॥ ४.५.१०॥ आ ४.५॥ सं १.३.१४॥ १.३.१४॥
:::

परि॑णो रु॒द्रस्य॑ हे॒तिर्वृ॑णक्तु॒ परि॑ त्वे॒षस्य॑ दुर्म॒तिर॑घा॒योः। 
अव॑स्थि॒रा म॒घव॑द्भ्यस्तनुष्व॒ मीढ्व॑स्तो॒काय॒ तन॑याय मृडय॥ 

स्तु॒हि श्रु॒तं ग॑र्त॒सदं॒ युवा॑नं मृ॒गं न भी॒ममु॑पह॒त्नुमु॒ग्रम्। 
मृ॒डा ज॑रि॒त्रे रु॑द्र॒ स्तवा॑नो अ॒न्यन्ते॑ अ॒स्मन्निव॑पन्तु॒ सेनाः᳚॥ 

मीढु॑ष्टम॒ शिव॑तम शि॒वो नः॑ सु॒मना॑ भव। 
प॒र॒मे वृ॒क्ष आयु॑धं नि॒धाय॒ कृत्तिं॒ वसा॑न॒ आच॑र॒ पिना॑कं॒ बिभ्र॒दाग॑हि॥ 

अर्ह॑न् बिभर्षि॒ साय॑कानि॒ धन्व॑। 
अर्ह॑न्नि॒ष्कं य॑ज॒तं वि॒श्वरू॑पम्। 
अर्ह॑न्नि॒दं द॑यसे॒ विश्व॒मब्भु॑वम्। 
न वा ओजी॑यो रुद्र॒ त्वद॑स्ति॥ 

त्वम॑ग्ने रु॒द्रो असु॑रो म॒हो दि॒वस्त्वँ शर्धो॒ मारु॑तं पृ॒क्ष ई॑शिषे। 
त्वं वातै॑र्ररु॒णैर्या॑सि शङ्ग॒यस्त्वं पू॒षा वि॑ध॒तः पा॑सि॒ नु त्मना᳚॥

आ वो॒ राजा॑नमध्व॒रस्य॑ रु॒द्रँ होता॑रँ सत्य॒यजँ॒ रोद॑स्योः। 
अ॒ग्निं पु॒रात॑नयि॒त्नोर॒चित्ता॒द्धिर॑ण्यरूप॒मव॑से कृणुध्वम्॥

## श्रीसूक्तम् {#shri}

::: {.vidhi}
प्रतिसरबन्धने शान्तिकर्मसु च विनियोगः
:::

हिर॑ण्यवर्णां॒ हरि॑णीं सुव॒र्णर॑ज॒तस्र॑जाम्। 
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह। 

तां म॒ आव॑ह जातवेदो ल॒क्ष्मीमन॑पगा॒मिनी᳚म्। 
यस्यां॒ हिर॑ण्यं वि॒न्देयं॒ गामश्वं॒ पुरु॑षान॒हम्। 

अ॒श्व॒पू॒र्वां र॑थम॒ध्यां ह॒स्तिना॑दप्र॒बोधि॑नीम्। 
श्रियं॑ दे॒वीमुप॑ह्वये॒ श्रीर्मा॑दे॒वीर्जु॑षताम्। 

कां॒सो॒ऽस्मि॒तां हिर॑ण्यप्रा॒कारा॑मा॒र्द्रां ज्वल॑न्तीं तृ॒प्तां त॒र्पय॑न्तीम्। 
प॒द्मे॒स्थि॒तां प॒द्मव॑र्णां तामि॒होप॑ह्वये॒ श्रिय᳚म्। 

च॒न्द्रां प्र॑भा॒सां य॒शसा॒ ज्वल॑न्तीं॒ श्रियं॑ लो॒के दे॒वजु॑ष्टामुदा॒राम्। 
तां प॒द्मिनी॑मीं॒ शर॑णम॒हं प्रप॑द्येऽल॒क्ष्मीर्मे॑ नश्यतां॒ त्वां वृ॑णे। 

आ॒दि॒त्यव॑र्णे॒ तप॒सोऽधि॑जा॒तो वन॒स्पति॒स्तव॑ वृ॒क्षोऽथ बि॒ल्वः। 
तस्य॒ फला॑नि॒ तप॒सानु॑दन्तु मा॒यान्त॑रा॒याश्च॑ बा॒ह्या अ॑ल॒क्ष्मीः। 

उपै॑तु॒मां दे॑वस॒खः की॒र्तिश्च॒ मणि॑ना स॒ह। 
प्रा॒दु॒र्भू॒तोऽस्मि॑ राष्ट्रे॒ऽस्मिन् की॒र्तिमृ॑द्धिं द॒दातु॑ मे। 

क्षुत्पि॑पा॒साम॑लां ज्ये॒ष्ठामल॒क्ष्मीं ना॑शया॒म्यहम्। 
अभू॑ति॒मस॑मृद्धिं॒ च सर्वा॒न्निर्णु॑दमे॒ गृहात्। 

गन्ध॑द्वा॒रां दु॑राध॒र्षां नि॒त्यपु॑ष्टां करी॒षिणी᳚म्। 
ई॒श्वरीं॑ सर्व॑भूतानां॒ तामि॒होप॑ह्वये॒ श्रिय᳚म्। 

मन॑सः॒ काम॒माकू॑तिं वा॒चः स॒त्यम॑शीमहि। 
प॒शू॒नां रूप॑मन्न॒स्य मयि॒ श्रीः श्र॑यतां॒ यशः। 

कर्द॑मे॒न प्र॑जाभू॒ता म॒यि सं॑भव॒कर्द॑ म। 
श्रियं॑ वा॒सय॑ मे कु॒ले मा॒तरं॑ पद्म॒मालि॑नीम्। 

आपः॑ सृ॒जन्तु॑ स्निग्धा॒नि चिक्ली॒तव॑समे॒ गृहे। 
निच॑दे॒वीं मा॒तरं॒ श्रियं॑ वा॒सय॑ मे कु॒ले। 

आ॒र्द्रां पु॒ष्करि॑णीं पु॒ष्टिं सु॒वर्णां᳚ हेम॒मालि॑नीम्। 
सू॒र्यां हि॒रण्म॑यीं ल॒क्ष्मीं जात॑वेदो म॒ आव॑ह। 

आ॒र्द्रां यः॒ करि॑णीं य॒ष्टिं पि॒ङ्गलां᳚ पद्म॒मालि॑नीम्। 
च॒न्द्रां हि॒रण्म॑यीं ल॒क्ष्मीं जात॑वेदो म॒ आव॑ह। 

तां म॒ आव॑ह॒ जात॑वेदो ल॒क्ष्मीमन॑पगा॒मिनी᳚म्। 
यस्यां॒ हिर॑ण्यं॒ प्रभू॑तं॒ गावो॑ दा॒स्योश्वा᳚न् वि॒न्देयं॒ पुरु॑षान॒हम्॥

## श्रीसूक्तशेषः

::: {.vidhi}
वैष्णवानां नित्यपारायणे विनियोगः
:::

यः शुचिः॒ प्रय॑तो भू॒त्वा जु॒हुया॑दाज्य॒मन्व॑हम्। 
सूक्तं॑ प॒ञ्चद॑शर्चं॒ च श्री॒कामः॑ सत॒तं ज॑पेत्। 

प॒द्मा॒न॒ने प॑द्म ऊ॒रू प॒द्माक्षी॑ पद्म॒सम्भ॑वे। 
तन्मे॑ भ॒जसि॑ प॒द्मा॒क्षी॒ ये॒न सौख्यं॑ ल॒भाम्य॑हम्। 

अ॒श्व॒दायी॑ गोदा॒यी ध॒नदा॑यी म॒हाध॑ने। 
धनं॑ मे॒ जुष॑तां दे॒वि स॒र्वका॑मांश्च॒ देहि॑ मे। 

पद्मा॑न॒ने प॑द्म॒विप॑द्मप॒त्रे पद्म॑प्रिये॒ पद्म॒दला॑यताक्षि। 
विश्व॑प्रिये॒ विश्व॒मनो॑नुकू॒ले त्वत्पा॑दप॒द्मं मयि॒ सन्नि॑धत्स्व। 

पुत्र॑पौ॒त्रध॑नं धा॒न्यं ह॒स्त्यश्वा॑दि ग॒वे र॑थम्। 
प्र॒जानां॒ भव॑सि मा॒ता॒ आ॒युष्म॑न्तं क॒रोतु॑ मे। 

धन॑ मे॒ग्निर्ध॑नं वा॒युर्धनं॒ सूर्यो॑ धनं॒ वसुः॑। 
धन॒मिन्द्रो॒ बृह॒स्पति॒र्वरु॑णं॒ धन॒मस्तु॑ ते। 

वैन॑तेय॒ सोमं॑ पिब॒ सोमं॑ पिबतु वृत्र॒हा। 
सोमं॒ धन॑स्य सो॒मिनो॒ मह्यं॒ ददा॑तु सो॒मिनः॑। 

न क्रोधो न च॑ मात्स॒र्यं॒ न॒ लोभो॑ नाशु॒भाम॑तिः। 
भव॑न्ति॒ कृत॑पुण्या॒नां भ॒क्तानां श्रीसू᳚क्तं ज॒पेत्। 

सरसिजनिलये सरो॑जह॒स्ते धवलतरां शुकग॒न्धमा᳚ल्यशो॒भे। 
भगवति हरिव॒ल्लभे॑ मनो॒ज्ञे त्रिभुवनभूतिकरि प्र॑सीद म॒ह्यम्। 

विष्णु॑प॒त्नीं क्ष॑मां दे॒वीं मा॒धवीं᳚ माध॒वप्रि॑याम्। 
लक्ष्मीं᳚ प्रि॒यस॑खीं दे॒वीं न॒माम्य॑च्युत॒वल्ल॑भाम्। 

म॒हा॒ल॒क्ष्मी च॑ वि॒द्महे॑ विष्णुप॒त्नी च॑ धीमहि। 
तन्नो॑ लक्ष्मीः प्रचो॒दया᳚त्। 

श्रीवर्च॑स्व॒मायु॑ष्य॒मारो᳚ग्य॒मावि॑धा॒च्छोभ॑मानं मही॒यते᳚। 
धा॒न्यं ध॒नं प॒शुं ब॒हुपु॑त्रला॒भं श॒तसं॑वत्स॒रं दी॒र्घमायुः॑॥

## भूसूक्तम् {#bhu}

::: {.vidhi}
वास्तुशान्तिकर्मणि विनियोगः॥ तै॰सं॰ १.५.३.१०
:::

भूमि॑र्भू॒म्ना द्यौर्व॑रि॒णाऽन्तरि॑क्षं महि॒त्वा। 
उ॒पस्थे॑ ते देव्यदिते॒ ऽग्निम॑न्ना॒दम॒न्नाद्या॒या द॑धे॥ 

आऽयं गौः पृश्नि॑रक्रमी॒दस॑नन्मा॒तरं॒ पुनः॑। 
पि॒तरं॑ च प्र॒यन्त्सुवः॑॥ 

त्रिँ॒शद्धाम॒ वि रा॑जति॒ वाक्प॑त॒ङ्गाय॑ शिश्रिये। 
प्रत्य॑स्य वह॒ द्युभिः॑॥ 

अ॒स्य प्रा॒णाद॑पान॒त्य॑न्तश्च॑रति रोच॒ना। 
व्य॑क्ख्यन्महि॒षः सुवः॑॥ 

यत्त्वा᳚ क्रु॒द्धः प॑रो॒वप॑ म॒न्युना॒ यदव॑र्त्या। 
सु॒कल्प॑मग्ने॒ तत्तव॒ पुन॒स्त्वोद्दी॑पयामसि॥ 

यत्ते॑ म॒न्युप॑रोप्तस्य पृथि॒वीमनु॑ दध्व॒से। 
आ॒दि॒त्या विश्वे॒ तद्दे॒वा वस॑वश्च स॒माभ॑रन्॥ 

मनो॒ ज्योति॑र्जुषता॒माज्यं॒ विच्छि॑न्नं य॒ज्ञँ समि॒मं द॑धातु। 
बृह॒स्पति॑स्तनुतामि॒मं नो॒ विश्वे॑ दे॒वा इ॒ह मा॑दयन्ताम्॥ 

स॒प्त ते॑ अग्ने स॒मिधः॑ स॒प्त जि॒ह्वाः स॒प्तर्ष॑यः स॒प्त धाम॑ प्रि॒याणि॑। 
स॒प्त होत्राः᳚ सप्त॒धा त्वा॑ जयन्ति स॒प्त योनी॒रा पृ॑णस्वा घृ॒तेन॑॥ 

पुन॑रू॒र्जा निव॑र्तस्व॒ पुन॑रग्न इ॒षाऽयु॑षा। 
पुन॑र्नः पाहि वि॒श्वतः॑॥ 

स॒ह र॒य्या निव॑र्त॒स्वाग्ने॒ पिन्व॑स्व॒ धार॑या। 
वि॒श्वप्स्नि॑या वि॒श्वत॒स्परि॑॥ 

लेकः॒ सले॑कः सु॒लेक॒स्ते न॑ आदि॒त्या आज्यं॑ जुषा॒णा वि॑यन्तु॒ 
केतः॒ सके॑तः सु॒केत॒स्ते न॑ आदि॒त्या आज्यं॑ जुषा॒णा वि॑यन्तु॒ 
विव॑स्वाँ॒ अदि॑ति॒र्देव॑जूति॒स्ते न॑ आदि॒त्या आज्यं॑ जुषा॒णा वि॑यन्तु॥

## भूसूक्तखिलम्

::: {.vidhi}
वैष्णवानां नित्यपारायणे विनियोगः
:::

मे॒दिनी॑ दे॒वी व॒सुन्ध॑रा स्या॒द् वसु॑धा दे॒वी वा॒सवी᳚। 
ब्र॒ह्म॒व॒र्च॒सः पि॑तृ॒णां श्रो॑त्रं॒ चक्षु॒र्मनः॑। 

दे॒वी हिर॑ण्यग॒र्भिणी॑ दे॒वी प्र॑सो॒दरी᳚। 
रस॑ने स॒त्याय॑ने सीद। 

स॒मु॒द्र॒व॒ती सा॑वि॒त्री ह नो॑ दे॒वी म॒ह्यकी᳚। 
म॒हा॒धर॑णी म॒होऽर्यति॑स्थ। 

शृ॒ङ्गे शृ॑ङ्गे य॒ज्ञे य॑ज्ञे विभी॒षणी᳚। 
इन्द्र॑पत्नी व्या॒जनी॑ सुर॒सित॑ इ॒ह। 

वा॒यु॒परी॑ जल॒शय॑नी स्वयं॑ धा॒रा स॒त्यं धो॒परि॑मेदिनी। 
सो॒परि॑धत्तङ्गाय। 

वि॒ष्णु॒प॒त्नीं म॑हीं दे॒वीं॒ मा॒ध॒वीं मा॑धव॒प्रियाम्। 
लक्ष्मी॑प्रि॒यस॑खीं दे॒वीं॒ न॒माम्यच्यु॑तव॒ल्लभाम्। 

ध॒नु॒र्धरायै॑ वि॒द्महे॑ सर्वसि॒द्ध्यै च॑ धीमहि। 
तन्नो॑ धरा प्रचो॒दया᳚त्॥

## नीलासूक्तम् {#nila}

::: {.vidhi}
वैष्णवानां नित्यपारायणे विनियोगः॥ तै॰सं॰ ४.४.१२.५
:::

गृ॒णा॒हि॒। 
घृ॒तव॑ती सवित॒राधि॑पत्यैः॒ पय॑स्वती॒ रन्ति॒राशा॑ नो अस्तु। 
ध्रु॒वा दि॒शां विष्णु॑प॒त्न्यघो॑रा॒ऽस्येशा॑ना॒ सह॑सो॒ या म॒नोता᳚। 

बृह॒स्पति॑र्मात॒रिश्वो॒त वा॒युः सं॑धुवा॒ना वाता॑ अ॒भि नो॑ गृणन्तु। 
वि॒ष्ट॒म्भो दि॒वो ध॒रुणः॑ पृथि॒व्या अ॒स्येशा॑ना॒ जग॑तो॒ विष्णु॑पत्नी॥

## नारायणोपनिषत्

::: {.vidhi}
विष्णोरभिषेचने विनियोगः
:::

अथ पुरुषो ह वै नारायणोऽकामयत प्रजाः सृ॑जेये॒ति। 
ना॒रा॒य॒णात् प्रा॑णो जा॒यते। 
मनः सर्वेन्द्रि॑याणि॒ च। 
खं वाजुर्ज्योतिरापः पृथिवी विश्व॑स्य धा॒रिणी। 
ना॒रा॒य॒णाद् ब्र॑ह्मा जा॒यते। 
ना॒रा॒य॒णाद् रु॑द्रो जा॒यते। 
ना॒रा॒य॒णादि॑न्द्रो जा॒यते। 
ना॒रा॒य॒णात् प्रजापतयः प्र॑जाय॒न्ते। 
ना॒रा॒य॒णाद् द्वादशादित्या रुद्रा वसवः सर्वाणि च छ॑न्दाँ॒सि। 
ना॒रा॒य॒णादेव समु॑त्पद्य॒न्ते। 
ना॒रा॒य॒णे प्र॑वर्त॒न्ते। 
ना॒रा॒य॒णे प्र॑लीय॒न्ते॥
ॐ। 

अथ नित्यो ना॑राय॒णः। 
ब्र॒ह्मा ना॑राय॒णः। 
शि॒वश्च॑ नाराय॒णः। 
श॒क्रश्च॑ नाराय॒णः। 
द्या॒वा॒पृ॒थि॒व्यौ च॑ नाराय॒णः। 
का॒लश्च॑ नाराय॒णः। 
दि॒शश्च॑ नाराय॒णः। 
ऊ॒र्ध्वश्च॑ नाराय॒णः। 
अ॒धश्च॑ नाराय॒णः। 
अ॒न्त॒र्ब॒हिश्च॑ नाराय॒णः। 
नारायण एव॑दँ स॒र्वम्। 
यद्भू॒तं यच्च॒ भव्य᳚म्। 
निष्कलो निरञ्जनो निर्विकल्पो निराख्यातः शुद्धो देव एको॑ नाराय॒णः। 
न द्वि॒तीयो᳚ऽस्ति॒ कश्चि॑त्। 
य ए॑वं वे॒द। 
स विष्णुरेव भवति स विष्णुरे॑व भ॒वति॥ 

ओमित्य॑ग्रे व्या॒हरेत्। 
नम इ॑ति प॒श्चात्। 
ना॒रा॒य॒णेत्यु॑परि॒ष्टात्। 
ओमि॑त्येका॒क्षरम्। 
नम इति॑ द्वे अ॒क्षरे। 
ना॒रा॒य॒णायेति पञ्चा᳚क्षरा॒णि। 
एतद्वै नारायणस्याष्टाक्ष॑रं प॒दम्। 
यो ह वै नारायणस्याष्टाक्षरं पद॑मध्ये॒ति। 
अनपब्रुवः सर्वमा॑युरे॒ति। 
विन्दते प्रा॑जाप॒त्यँ रायस्पोषं॑ गौप॒त्यम्। 
ततोऽमृतत्वमश्नुते ततोऽमृतत्वमश्नु॑त इ॒ति। 
य ए॑वं वे॒द॥
प्रत्यगानन्दं ब्रह्म पुरुषं प्रणव॑स्वरू॒पम्। 
अकार उकार मका॑र इ॒ति। 
तानेकधा समभरत् तदेत॑दोमि॒ति। 
यमुक्त्वा॑ मुच्य॑ते यो॒गी॒ ज॒न्म॒संसा॑रब॒न्धनात्। 
ॐ नमो नारायणायेति म॑न्त्रोपा॒सकः। 
वैकुण्ठभुवनलोकं॑ गमि॒ष्यति। 
तदिदं पदं पुण्डरीकं वि॑ज्ञान॒घनम्। 
तस्मात् तदिदा॑वन्मा॒त्रम्। 
ब्रह्मण्यो देव॑कीपु॒त्रो॒ ब्रह्मण्यो म॑धुसू॒दनोम्। 
सर्वभूतस्थमेकं॑ नारा॒यणम्। 
कारणरूपमकार प॑रब्र॒ह्मोम्। 
एतदथर्वशिरो॑ योऽधी॒ते। 
प्रा॒तर॑धीया॒नो॒ रात्रिकृतं पापं॑ नाश॒यति। 
सा॒यम॑धीया॒नो॒ दिवसकृतं पापं॑ नाश॒यति। 
माध्यंदिनमादित्याभिमुखो॑ ऽधीया॒नः॒ पञ्चपातकोपपातका᳚त् प्रमु॒च्यते। 
सर्ववेदपारायणपु॑ण्यं ल॒भते। 
नारायणसायुज्यम॑वाप्नो॒ति॒ नारायणसायुज्यम॑वाप्नो॒ति। 
य ए॑वं वे॒द। 
इत्यु॑प॒निष॑त्। 
ॐ शान्तिः॒ शान्तिः॒ शान्तिः॑॥

## हिरण्यगर्भसूक्तम् {#hiranyagarbha}

::: {.vidhi}
महानारयणोपनिषदि मन्त्रप्रतीको दृश्यते॥ तै॰सं॰ ४.१.८
:::

हि॒र॒ण्य॒ग॒र्भः सम॑वर्त॒ताऽग्रे॑ भू॒तस्य॑ जा॒तः पति॒रेक॑ आसीत्। 
स दा॑धार पृथि॒वीं द्यामु॒तेमां कस्मै॑ दे॒वाय॑ ह॒विषा॑ विधेम॥ 

यः प्रा॑ण॒तो नि॑मिष॒तो म॑हि॒त्त्वैक॒ इद्राजा॒ जग॑तो ब॒भूव॑। 
य ईशे॑ अ॒स्य द्वि॒पद॒श्चतु॑ष्पदः॒ कस्मै॑ दे॒वाय॑ ह॒विषा॑ विधेम॥ 

य आ᳚त्म॒दा ब॑ल॒दा यस्य॒ विश्व॑ उ॒पास॑ते प्र॒शिषं॒ यस्य॑ दे॒वाः। 
यस्य॑ छा॒याऽमृतं॒ यस्य॑ मृ॒त्युः कस्मै॑ दे॒वाय॑ ह॒विषा॑ विधेम॥ 

यस्ये॒मे हि॒मव॑न्तो महि॒त्वा यस्य॑ समु॒द्रँ र॒सया॑ स॒हाऽहुः। 
यस्ये॒माः प्र॒दिशो॒ यस्य॑ बा॒हू कस्मै॑ दे॒वाय॑ ह॒विषा॑ विधेम॥ 

यं क्रन्द॑सी॒ अव॑सा तस्तभा॒ने अ॒भ्यैक्षे॑तां॒ मन॑सा॒ रेज॑माने। 
यत्राधि॒ सूर॒ उदि॑तौ॒ व्येति॒ कस्मै॑ दे॒वाय॑ ह॒विषा॑ विधेम॥ 

येन॒ द्यौरु॒ग्रा पृ॑थि॒वी च॑ दृ॒ढे येन॒ सुवः॑ स्तभि॒तं येन॒ नाकः॑। 
यो अ॒न्तरि॑क्षे॒ रज॑सो वि॒मानः॒ कस्मै॑ दे॒वाय॑ ह॒विषा॑ विधेम॥ 

आपो॑ ह॒ यन्म॑ह॒तीर्विश्व॒माय॒न्दक्षं॒ दधा॑ना ज॒नय॑न्तीर॒ग्निम्। 
ततो॑ दे॒वानां॒ निर॑वर्त॒ताऽसु॒रेकः॒ कस्मै॑ दे॒वाय॑ ह॒विषा॑ विधेम॥ 

यश्चि॒दापो॑ महि॒ना प॒र्यप॑श्य॒द् दक्षं॒ दधा॑ना ज॒नय॑न्तीर॒ग्निम्। 
यो दे॒वेश्वधि॑ दे॒व एक॒ आसी॒त् कस्मै॑ दे॒वाय॑ ह॒विषा॑ विधेम॥

## आदित्यमन्त्राः

::: {.vidhi}
आदित्योपासने सूर्यनमस्करणे विनियोगः॥ तै॰ब्रा॰ ३.७.६
:::

उ॒द्यन्न॒द्य मि॑त्रमहः। 
स॒पत्ना᳚न्मे अनीनशः। 
दिवै॑नान् वि॒द्युता॑ जहि। 
नि॒म्रोच॒न्नध॑रान् कृधि॥ 
उ॒द्यन्न॒द्य वि नो॑ भज। 
पि॒ता पु॒त्रेभ्यो॒ यथा᳚। 
दी॒र्घा॒यु॒त्वस्य॑ हेशिषे। 
तस्य॑ नो देहि सूर्य॥
उ॒द्यन्न॒द्य मि॑त्रमहः। 
आ॒रोह॒न्नुत्त॑रां॒ दिव᳚म्। 
हृ॒द्रो॒गं मम॑ सूर्य। 
ह॒रि॒माणं॑ च नाशय॥ 

शुके॑षु मे हरि॒माण᳚म्। 
रो॒प॒णाका॑सु दध्मसि। 
अथो॑ हारिद्र॒वेषु॑ मे। 
ह॒रि॒माणं॒ नि द॑ध्मसि। 
उद॑गाद॒यमा॑दि॒त्यः। 
विश्वे॑न॒ सह॑सा स॒ह। 
द्वि॒षन्तं॒ मम॑ र॒न्धय॑न्। 
मो अ॒हं द्वि॑ष॒तो र॑धम्॥

## नवग्रहमन्त्राः

::: {.vidhi}
नवग्रहाणामामन्त्रणे विनियोगः
:::

### आदित्यः

::: {.vidhi}
तै॰सं॰ ३.४.११॥ तै॰ब्रा॰ ३.५.२॥ तै॰सं॰ ३.१.४॥
:::

आ स॒त्येन॒ रज॑सा॒ वर्त॑मानो निवे॒शय॑न्न॒मृतं॒ मर्त्यं॑ च। 
हि॒र॒ण्यये॑न सवि॒ता रथे॒नाऽदे॒वो या॑ति॒ भुव॑ना वि॒पश्य॑न्॥ 
अ॒ग्निं दू॒तं वृ॑णीमहे॒ होता॑रं वि॒श्ववे॑दसम्। 
अ॒स्य य॒ज्ञस्य॑ सु॒क्रतु᳚म्॥ 
येषा॒मीशे॑ पशु॒पतिः॑ पशू॒नां चतु॑ष्पदामु॒त च॑ द्वि॒पदा᳚म्। 
निष्क्री॑तो॒ऽयं य॒ज्ञियं॑ भा॒गमे॑तु रा॒यस्पोषा॒ यज॑मानस्य सन्तु॥ 

### अङ्गारकः

::: {.vidhi}
तै॰सं॰ ४.४.४॥ तै॰आ॰ १०.१.१०॥ तै॰सं॰ १.१.१४॥
:::

अ॒ग्निर्मू॒र्धा दि॒वः क॒कुत्पतिः॑ पृथि॒व्या अ॒यम्। 
अ॒पाँ रेताँ॑सि जिन्वति॥ 
स्यो॒ना पृ॑थिवि॒ भवा॑ नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚॥ 
क्षेत्र॑स्य॒ पति॑ना व॒यँ हि॒तेने॑व जयामसि। 
गामश्वं॑ पोषयि॒त्न्वा स नो॑ मृडाती॒दृशे᳚॥

### शुक्रः 

::: {.vidhi}
तै॰ब्रा॰ २.८.२॥ तै॰सं॰ १.७.१३॥ तै॰सं॰ १.६.१२॥
:::

प्र वः॑ शु॒क्राय॑ भा॒नवे॑ भरध्वँ ह॒व्यं म॒तिं चा॒ग्नये॒ सुपू॑तम्। 
यो दैव्या॑नि॒ मानु॑षा ज॒नूꣴष्य॒न्तर्विश्वा॑नि वि॒द्मना॒ जिगा॑ति॥ 
इ॒न्द्रा॒णीमा॒सु नारि॑षु सु॒पत्नी॑म॒हम॑श्रवम्। 
न ह्य॑स्या अप॒रं च॒ न ज॒रसा॒ मर॑ते॒ पतिः॑॥ 
इन्द्रं॑ वो वि॒श्वत॒स्परि॒ हवा॑महे॒ जने᳚भ्यः। 
अ॒स्माक॑मस्तु॒ केव॑लः॥

### सोमः

::: {.vidhi}
तै॰सं॰ ३.२.५॥ तै॰ब्रा॰ २.५.८॥ तै॰ब्रा॰ २.४.६॥
:::

आप्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य संग॒थे॥ 
अ॒प्सु मे॒ सोमो॑ अब्रवीद॒न्तर्विश्वा॑नि भेष॒जा। 
अ॒ग्निं च॑ वि॒श्वशं॑भुव॒माप॑श्च वि॒श्वभे॑षजीः॥ 
गौ॒री मि॑माय सलि॒लानि॒ तक्ष॒त्येक॑पदी द्वि॒पदी॒ सा चतु॑ष्पदी। 
अ॒ष्टाप॑दी॒ नव॑पदी बभू॒वुषी॑ स॒हस्रा᳚क्षरा पर॒मे व्यो॑मन्॥ 

### बुधः

::: {.vidhi}
तै॰सं॰ ४.७.१३॥ तै॰सं॰ १.२.१३॥ तै॰सं॰ १.२.१३॥
:::

उद् बु॑ध्यस्वाग्ने॒ प्रति॑ जागृह्येनमिष्टापू॒र्ते सँ सृ॑जेथाम॒यं च॑। 
पुनः॑ कृ॒ण्वꣴस्त्वा॑ पि॒तरं॒ युवा॑नम॒न्वाताँ॑ सी॒त्त्वयि॒ तन्तु॑मे॒तम्॥ 
इ॒दं विष्णु॒र्विच॑क्रमे त्रे॒धा नि द॑धे प॒दम्। 
समू॑ढमस्य पाँसु॒रे॥ 
विष्णो॑ र॒राट॑मसि॒ विष्णोः᳚ पृ॒ष्ठम॑सि॒ विष्णोः॒ श्नप्त्रे᳚ स्थो॒ विष्णोः॒ स्यूर॑सि॒ विष्णो᳚र्ध्रु॒वम॑सि वैष्ण॒वम॑सि॒ विष्ण॑वे त्वा॥ 

### बृहस्पतिः

::: {.vidhi}
तै॰सं॰ १.८.२२॥ तै॰सं॰ १.४.१८॥ तै॰ब्रा॰ २.८.८.२१॥
:::

बृह॑स्पते॒ अति॒ यद॒र्यो अर्हा᳚द् द्यु॒मद् वि॒भाति॒ क्रतु॑म॒ज्जने॑षु। 
यद्दी॒दय॒च्छव॑सर्त प्रजात॒ तद॒स्मासु॒ द्रवि॑णं धेहि चि॒त्रम्॥ 
इन्द्र॑ मरुत्व इ॒ह पा॑हि॒ सोमं॒ यथा॑ शार्या॒ते अपि॑बः सु॒तस्य॑। 
तव॒ प्रणी॑ती॒ तव॑ शूर॒शर्म॒न्नावि॑वासन्ति क॒वयः॑ सुय॒ज्ञाः॥ 
ब्रह्म॑ यज्ञा॒नं प्र॑थ॒मं पु॒रस्ता॒द् वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ ष्ठाः स॒तश्च॒ योनि॒मस॑तश्च॒ विवः॑॥

### शनैश्चरः

::: {.vidhi}
तै॰ब्रा॰ २.५.८॥ तै॰ब्रा॰ २.८.१॥ तै॰सं॰ २.६.१२॥
:::

शं नो॑ दे॒वीर॒भिष्ट॑य॒ आपो॑ भवन्तु पी॒तये᳚। 
शं योर॒भिस्र॑वन्तु नः॥ 
प्रजा॑पते॒ नत्वदे॒तान्य॒न्यो विश्वा॑ जा॒तानि॒ परि॒ ता ब॑भूव। 
यत्का॑मास्ते जुहु॒मस्तन्नो॑ अस्तु व॒यꣴ स्या॑म॒ पत॑यो रयी॒णाम्॥ 
इ॒मं य॑म प्रस्त॒रमा हि सीदाङ्गि॑रोभिः पि॒तृभिः॑ संविदा॒नः। 
आ त्वा॒ मन्त्राः᳚ कविश॒स्ता व॑हन्त्वे॒ना रा॑जन् ह॒विषा॑ मादयस्व॥ 

### राहुः

::: {.vidhi}
तै॰सं॰ ४.२.११॥ तै॰स॰ १.५.३ ॥ तै॰सं॰ ४.२.५॥
:::

कया॑ नश्चि॒त्र आ भु॑वदू॒ती स॒दावृ॑धः॒ सखा᳚। 
कया॒ शचि॑ष्ठया वृ॒ता॥ 
आयं गौः पृश्नि॑रक्रमी॒दस॑नन्मा॒तरं॒ पुनः॑। 
पि॒तरं॑ च प्र॒यन्त्सुवः॑॥ 
यत्ते॑ दे॒वी निरृ॑तिराब॒बन्ध॒ दाम॑ ग्री॒वास्व॑विच॒र्त्यम्। 
इ॒दं ते॒ तद्विष्या॒म्यायु॑षो॒ न मध्या॒दथा॑ जी॒वः पि॒तुम॑द्धि॒ प्रमु॑क्तः॥

### केतुः

::: {.vidhi}
तै॰सं॰ ७.४.१०॥ तै॰सं॰ ३.४.११॥ ऋ॰सं॰६.६.७॥
:::

के॒तुं कृ॒ण्वन्न॑ के॒तवे॒ पेशो॑ मर्या अपे॒शसे᳚। 
समु॒षद्भि॑रजायथाः॥ 
ब्र॒ह्मा दे॒वानां᳚ पद॒वीः क॑वी॒नामृषि॒र्विप्रा॑णां महि॒षो मृ॒गाणा᳚म्। 
श्ये॒नो गृध्रा॑णा॒ꣴ स्वधि॑ति॒र्वना॑नाँ॒ सोमः॑ प॒वित्र॒मत्ये॑ति॒ रेभ॑न्॥ 
(ऋ॰) स चि॑त्रचि॒त्रं चि॒तय᳚न्तम॒स्मे चित्र॑क्षत्र चि॒त्रत॑मं वयो॒धाम्। 
च॒न्द्रं र॒यिं पु॑रु॒वीरं᳚ बृ॒हन्तं॒ चन्द्र॑ च॒न्द्राभि॑र्गृण॒ते यु॑वस्व॥

## दिग्पालकमन्त्राः

::: {.vidhi}
अष्टदिग्पालकानामामन्त्रणे विनियोगः॥ तै॰सं॰ १.६.१२॥ तै॰सं॰ २.५.१२॥ तै॰ब्रा॰ ३.१.२॥ तै॰सं॰ ४.२.५॥ तै॰सं॰ २.१.११॥ तै॰ब्रा॰ २.८.१॥ ऋ॰सं॰ १.८९.५॥ ऋ॰सं॰ ८.६३.१२॥
:::

त्रा॒तार॒मिन्द्र॑मवि॒तार॒मिन्द्रँ॒ हवे॑हवे सु॒हवँ॒ शूर॒मिन्द्र᳚म्। 
हु॒वे नु श॒क्रं पु॑रुहू॒तमिन्द्र॑ꣴ स्व॒स्ति नो॑ म॒घवा॑ धा॒त्विन्द्रः॑॥ 

त्वं नो॑ अग्ने॒ वरु॑णस्य वि॒द्वान् दे॒वस्य॒ हेडोऽव॑ यासिसीष्ठाः। 
यजि॑ष्ठो॒ वह्नि॑तमः॒ शोशु॑चानो॒ विश्वा॒ द्वेषाँ॑सि॒ प्र मु॑मुग्ध्य॒स्मत्॥ 

सु॒गं नः॒ पन्था॒मभ॑यं कृणोतु। 
यस्मि॒न्नक्ष॑त्रे य॒म एति॒ राजा᳚। 
यस्मि॑न्नेनम॒भ्यषि॑ञ्चन्त दे॒वाः। 
तद॑स्य चि॒त्रँ ह॒विषा॑ यजाम॥ 

असु॑न्वन्त॒मय॑जमानमिच्छस्ते॒नस्ये॒त्यां तस्क॑र॒स्यान्वे॑षि। 
अ॒न्यम॒स्मदि॑च्छ॒ सा त॑ इ॒त्या नमो॑ देवि निरृते॒ तुभ्य॑मस्तु॥ 

तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑शँस॒ मा न॒ आयुः॒ प्रमो॑षीः॥ 

आ नो॑ नि॒युद्भिः॑ श॒तिनी॑भिरध्व॒रम्। 
स॒ह॒स्रिणी॑भि॒रुप॑याहि य॒ज्ञम्। 
वायो॑ अ॒स्मिन् ह॒विषि॑ मादयस्व। 
यू॒यं पा॑तः स्व॒स्तिभिः॒ सदा॑ नः॥ 

व॒यँ सो॑म व्र॒ते तव॑। 
मन॑स्त॒नूषु॒ बिभ्र॑तः। 
प्र॒जाव॑न्तो अशीमहि। 
इ॒न्द्रा॒णी दे॒वी सु॒भगा॑सु॒पत्नी᳚॥ 

(ऋ॰) तमीशा᳚नं॒ जग॑तः त॒स्थुष॒स्पतिं᳚ धियं जि॒न्वमव॑से हूमहे व॒यम्। 
पू॒षा नो॒ यथा॒ वेद॑सा॒मस॑द्‌वृ॒धे र॑क्षि॒ता पा॒युरद॑ब्ध स्व॒स्तये᳚॥ 

(ऋ॰) अ॒स्मे रु॒द्रा मे॒हना॒ पर्व॑तासो वृत्र॒हत्ये॒ भर॑हूतौ स॒जोषाः᳚। 
यः शंस॑ते स्तुव॒ते धायि॑प॒ज्र इन्द्र॑ज्येष्ठा अ॒स्माँ अ॑वन्तु दे॒वाः॥ 

स्यो॒ना पृ॑थि॒वि भवा॑ नृक्ष॒रा नि॒वेश॑नी। 
यच्छा॑ नः॒ शर्म॑ स॒प्रथाः᳚॥

## दुर्गाद्यष्टदेवतामन्त्राः

::: {.vidhi}
सर्वदेवावरणपूजने विनियोगः॥ तै॰आ॰ १०॥ तै॰सं॰ २.३.१४॥ तै॰सं॰ १.१.१४॥ तै॰सं॰ ३.४.१०॥ तै॰सं॰ १.८.६॥ तै॰आ॰ १०॥ तै॰आ॰ १०॥ तै॰आ॰ १०॥ तै॰सं॰ १.४.१३
:::

जा॒तवे॑दसे सुनवाम॒ सोम॑मरातीय॒तो निद॑हाति॒ वेदः॑। 
स नः॑ पर्ष॒दति॑ दु॒र्गाणि॒ विश्वा॑ ना॒वेव॒ सिन्धुं॑ दुरि॒तात्य॒ग्निः॥ 
दुर्गायै नमः॥

ग॒णानां᳚ त्वा ग॒णप॑तिँ हवामहे क॒विं क॑वी॒नामु॑प॒मश्र॑वस्तमम्। 
ज्ये॒ष्ठ॒राजं॒ ब्रह्म॑णां ब्रह्मणस्पत॒ आ नः॑ शृ॒ण्वन्नू॒तिभिः॑ सीद॒ साद॑नम्॥ 
महागणपतये नमः॥ 

क्षेत्र॑स्य॒ पति॑ना व॒यँ हि॒तेने॑व जयामसि। 
गामश्वं॑ पोषयि॒त्न्वा स नो॑ मृडाती॒दृशे᳚॥ 
क्षेप्त्रपालाय नमः॥

वास्तो᳚ष्पते॒ प्रति॑ जानीह्य॒स्मान् स्वा॑वे॒शो अ॑नमी॒वो भ॑वा नः। 
यत्त्वेम॑हे॒ प्रति॒ तं नो॑ जुषस्व॒ शं न॑ एधि द्वि॒पदे॒ शं चतु॑ष्पदे॥ 
वास्तोष्पतये नमः॥ 

त्र्य॑म्बकं यजामहे सुग॒न्धिं पु॑ष्टि॒वर्ध॑नम्। 
उ॒र्वा॒रु॒कमि॑व॒ बन्ध॑नान्मृ॒त्योर्मु॑क्षीय॒ माऽमृता᳚त्॥ 
त्र्यम्बकाय नमः॥ 

यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 
स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 
अभयङ्करेन्द्राय नमः॥

ये ते॑ स॒हस्र॑म॒युतं॒ पाशा॒ मृत्यो॒ मर्त्या॑य॒ हन्त॑वे। 
तान् य॒ज्ञस्य॑ मा॒यया॒ सर्वा॒नव॑ यजामहे॥ 
मृत्यवे नमः॥ 

मू॒र्धानं॑ दि॒वो अ॑र॒तिं पृ॑थि॒व्या वै᳚श्वान॒रमृ॒ताय॑ जा॒तम॒ग्निम्। 
क॒विँ स॒म्राज॒मति॑थिं॒ जना॑नामा॒सन्ना पात्रं॑ जनयन्त दे॒वाः॥ 
मूर्धात्मने नमः॥

## ब्रह्मयज्ञमन्त्राः

::: {.vidhi}
तै॰ब्रा॰ ३.१०.९.२ 
:::

विद्यु॑दसि॒ विद्य॑ मे पा॒प्मान᳚म्। 
ऋ॒तात् स॒त्यमुपै॑मि॥ 
वृष्टि॑रसि॒ वृश्च॑ मे पा॒प्मान᳚म्। 
स॒त्यमुपा॑गाम्॥ 


## मृत्युसूक्तम् (हरिं हरन्तम्) {#mrityu-harim}

::: {.vidhi}
आयुष्यहोमे विनियोगः॥ तै॰आ॰ ४.१६
:::

हरिँ॒ हर॑न्त॒मनु॑यन्ति दे॒वाः। 
विश्व॒स्येशा॑नं वृष॒भं म॑ती॒नाम्। 
ब्रह्म॒ सरू॑प॒मनु॑ मे॒दमागा᳚त्। 
अय॑नं॒ मा विव॑धी॒र्विक्र॑मस्व॥ 
मा छि॑दो मृत्यो॒ मा व॑धीः। 
मा मे॒ बलं॒ विवृ॑हो॒ मा प्रमो॑षीः। 
प्र॒जां मा मे॑ रीरिष॒ आयु॑रुग्र। 
नृ॒चक्ष॑सं त्वा ह॒विषा॑ विधेम॥ 
स॒द्यश्च॑कमा॒नाय॑। 
प्र॒वे॒पा॒नाय॑ मृ॒त्यवे᳚। 

प्रास्मा॒ आशा॑ अशृण्वन्। 
कामे॑नाजनय॒न्पुनः॑॥ 
कामे॑न मे॒ काम॒ आगा᳚त्। 
हृद॑या॒द्धृद॑यं मृ॒त्योः। 
यद॒मीषा॑म॒दः प्रि॒यम्। 
तदैतूप॒माम॒भि॥ 
परं॑ मृत्यो॒ अनु॒परे॑हि॒ पन्था᳚म्। 
यस्ते॒ स्व इत॑रो देव॒याना᳚त्। 
चक्षु॑ष्मते शृण्व॒ते ते᳚ ब्रवीमि। 
मा नः॑ प्र॒जाँ री॑रिषो॒ मोत वी॒रान्॥ 
प्रपू॒र्व्यं मन॑सा॒ वन्द॑मानः। 
नाध॑मानो वृष॒भं च॑र्षणी॒नाम्। 
यः प्र॒जाना॑मेक॒राण्मानु॑षीणाम्। 
मृ॒त्युं य॑जे प्रथम॒जामृ॒तस्य॑॥
(अन्ये च मन्त्राः महानारायणोपनिषदि 218-तम पुटे)

## मृत्युसूक्तम् (सर्वेषु वा) {#mrityu-sarveshu}

::: {.vidhi}
भीमरथशान्तिकर्मणि विनियोगः॥ तै॰ब्रा॰ ३.३.१५
:::

सर्वे॑षु॒ वा ए॒षु लो॒केषु॑ मृ॒त्यवो॒ऽन्वाय॑त्ताः। 
तेभ्यो॒ यदाहु॑ती॒र्न जु॑हु॒यात्। 
लो॒केलो॑के एनं मृ॒त्युर्वि॑न्देत्। 
मृ॒त्यवे॒ स्वाहा॑ मृ॒त्यवे॒ स्वाहेत्य॑भिपू॒र्वमाहु॑तीर्जुहोति। 
लो॒काल्लो॑कादे॒व मृ॒त्युमव॑ यजते। 
नैनं॑ लो॒केलो॑के मृ॒युर्वि॑न्दति॥ 
यद॒मुष्मै॒ स्वाहा॒ऽमुष्मै॒ स्वाहेति॒ जुह्व॑त् सं॒ चक्षी॑त। 
ब॒हुं मृ॒त्युम॒मित्रं॑ कुर्वीत॥ 
मृ॒त्यवे॒ स्वाहेत्येक॑स्मा ए॒वैका᳚न् जुहुयात्। 
एको॒ वा अ॒मुष्मिं॑ लो॒के मृ॒त्युः। 
अ॒श॒न॒या मृ॒त्युरे॒व। 
तमे॒वामुष्मिं॑ लो॒केऽव॑यजते॥ 
भ्रू॒ण॒ह॒त्यायै॒ स्वाहेत्य॑वभृ॒थ आहु॑तिं जुहोति। 
भ्रू॒ण॒ह॒त्यामे॒वाव॑ यजते॥ 
तदा॑हुः। 
तद्भ्रू॑णह॒त्याऽपा॒त्र्याथ॑। 
कस्मा᳚द्य॒ज्ञेऽपि॑क्रिय॒त इति॑। 
अमृ॑त्यु॒र्वा अ॒न्यो भ्रू॑णह॒त्याया॒ इत्या॑हुः। 
भ्रू॒ण॒ह॒त्या वाव मृ॒त्युरिति॑॥ 
यद्भ्रू॑णह॒त्यायै॒ स्वाहेत्य॑वभृ॒थ आहु॑तिं जु॒होति॑। 
मृ॒त्युमे॒वाहु॑त्या तर्पयि॒त्वा प॑रि॒पाणं॑ कृत्वा। 
भ्रू॒ण॒घ्ने भे॑ष॒जं क॑रोति॥ 
ए॒ताँ ह॒ वै मु॑ण्डि॒भ औ॑दन्य॒वः। 
भ्रू॒ण॒ह॒त्यायै॒ प्राय॑श्चित्तिं वि॒दाञ्च॑कार। 
यो हा॒स्याप॑ प्र॒जायां᳚ ब्राह्म॒णँ हन्ति॑। 
सर्व॑स्मै॒ तस्मै॑ भेष॒जं क॑रोति॥ 
जु॒म्ब॒काय॒ स्वाहेत्य॑वभृ॒थ उ॑त्त॒मामाहु॑तिं जुहोति। 
वरु॑णो॒ वै जु॑म्ब॒कः। 
अ॒न्त॒त ए॒व वरु॑ण॒मव॑यजते॥ 
ख॒ल॒तेर्वि॑क्लि॒धस्य॑ शु॒क्लस्य॑ पिङ्गा॒क्षस्य॑ मू॒र्धं जु॑होति। 
ए॒तद्वै वरु॑णस्य रू॒पम्। 
रू॒पेणै॒व वरु॑ण॒मव॑यजते॥

## तदित्पदम्

::: {.vidhi}
मृत्युञ्जयहोमे विनियोगः॥ तै॰ब्रा॰ ३.७.१०.५
:::

तदित्प॒दं न विचि॑केत वि॒द्वान्। 
यन्मृ॒तः पुन॑र॒प्येति॑ जी॒वान्। 
त्रि॒वृद्यद्भुव॑नस्य रथ॒वृत्। 
जी॒वो गर्भो॒ न मृ॒तः स जी॑वात्॥

## राजयक्ष्मघ्नसूक्तम् (ऋ॰) {#rajayakshmaghna}

::: {.vidhi}
मृत्युञ्जयहोमे शौनकोक्तसर्वरोगहरशान्तिकर्मणि च विनियोगः॥ ऋ॰सं॰ १०.१६१
:::

मु॒ञ्चामि॑ त्वा ह॒विषा॒ जीव॑नाय॒ कम॑ज्ञातय॒क्ष्मादु॒त रा᳚जय॒क्ष्मात्। 
ग्राहि॑र्ज॒ग्राह॒ यदि॑ वै॒तदे᳚नं॒ तस्या᳚ इन्द्राग्नी॒ प्र मु॑मुक्तमेनम्॥ 

यदि॑ क्षि॒तायु॒र्यदि॑ वा॒ परे᳚तो॒ यदि॑ मृ॒त्योर᳚न्ति॒कं नी᳚त ए॒व। 
तमा ह॑रामि॒ निरृ॑तेरु॒पस्था॒दस्पा᳚र्षमेनं श॒तशा᳚रदाय॥ 

स॒ह॒स्रा॒क्षेण॑ श॒तशा᳚रदेन श॒तायु॑षा ह॒विषाहा᳚र्षमेनम्। 
श॒तं यथे॒मं श॒रदो॒ नया॒तीन्द्रो॒ विश्व॑स्य दुरि॒तस्य॑ पा॒रम्॥ 

श॒तं जी᳚व श॒रदो॒ वर्ध॑मानः श॒तं हे᳚म॒न्ताञ्छ॒तमु॑ वस॒न्तान्। 
श॒तमि᳚न्द्रा॒ग्नी स॑वि॒ता बृह॒स्पतिः॑ श॒तायु॑षा ह॒विषे॒मं पुन॑र्दुः॥ 

आहा᳚र्षं॒ त्वावि॑दं त्वा॒ पुन॒रागाः᳚ पुनर्नव। 
सर्वा᳚ङ्ग॒ सर्वं᳚ ते॒ चक्षुः॒ सर्व॒मायु॑श्च तेऽविदम्॥ 

## उपचारमन्त्राः

::: {.vidhi}
सर्वदेवपूजने विविधोपाचारेषु विनियोगः
:::

### आसनाभिमन्त्रणम्

अपसर्पन्तु ते भूता ये भूता भुवि संस्थिताः। 
ये भूता विघ्नकर्तारस्ते गच्छन्तु शिवाज्ञया॥ 

उग्रभूतपिशाचाद्या ये च वै भूमिधारकाः। 
एतेषामविरोधेन ब्रह्मकर्म समारभे॥

आसनमहामन्त्रस्य पृथिव्या मेरुपृष्ठऋषिः, सुतलं छन्दः, कूर्मो देवता, आसने विनियोगः। 

पृथ्वि त्वया धृता लोका देवि त्वं विष्णुना धृता। 
त्वं च धारय मां देवि पवित्रं कुरु चासनम्॥

### घण्टाभिमन्त्रणम्

::: {.vidhi}
ऋ॰सं॰ १०.६३.३॥ ऋ॰सं॰ ४.५०.६॥
:::

आगमार्थं तु देवानां गमनार्थं तु रक्षसाम्। 
देवतापूजनार्थाय घण्टानादं करोम्यहम्॥

(ऋ॰) येभ्यो᳚ मा॒ता मधु॑म॒त्पिन्व॑ते॒ पयः॑ पी॒यूषं॒ द्यौरदि॑ति॒रद्रि॑बर्हाः। 
उ॒क्थशु॑ष्मान् वृषभ॒रान् स्वप्न॑स॒स्ताँ आ॑दि॒त्याँ अनु॑ मदा स्व॒स्तये᳚॥ 

ए॒वा पि॒त्रे वि॒श्वदे᳚वाय॒ वृष्णे᳚ य॒ज्ञैर्वि॑धेम॒ नम॑सा ह॒विर्भिः॑। 
बृह॑स्पते सुप्र॒जा वी॒रव᳚न्तो व॒यं स्या᳚म॒ पत॑यो रयी॒णाम्॥

### कलशस्थापनश्लोकाः

::: {.vidhi}
कलशाभिमन्त्रणम्॥ तै॰आ॰ १०
:::

आपो॒ वा इ॒दँ सर्वं॒ विश्वा॑ भू॒तान्यापः॑ प्रा॒णा वा आपः॑ प॒शव॒ आपोऽन्न॒मापोऽमृ॑त॒मापः॑ स॒म्राडापो॑ वि॒राडापः॑ स्व॒राडाप॒श्छन्दा॒ꣴस्यापो॒ ज्योती॒ꣴष्यापो॒ यजू॒ꣴष्यापः॑ स॒त्यमापः॒ सर्वा॑ दे॒वता॒ आपो॒ भूर्भुवः॒सुव॒राप॒ ओम्॥

कलशस्य मुखे विष्णुः कण्ठे रुद्रः समाश्रितः।
मूले तत्र स्थितो ब्रह्मा मध्ये मातृगणाः स्मृताः॥

कुक्षौ तु सागराः सर्वे सप्तद्वीपा वसुन्धरा।
ऋग्वेदोऽथ यजुर्वेदः सामवेदोऽप्यथर्वणः।

अङ्गैश्च सहिताः सर्वे कलशाम्बुसमाश्रिताः॥
गङ्गे च यमुने चैव गोदावरि सरस्वति।

नर्मदे सुन्धु कावेरि जलेऽस्मिन् सन्निधिं कुरु॥
सर्वे समुद्राः सरितस्तीर्थानि च हृदा नदाः।
आयान्तु देवपूजार्थं दुरितक्षयकारकाः॥

### शङ्खाभिमन्त्रणम्

शङ्खं चन्द्रार्कदैवत्यं मध्ये वरुणसंयुतम्।
पृष्ठे प्रजापतिश्चैव अग्रे गङ्गा सरस्वती॥

त्रैलोक्ये यानि तीर्थानि वासुदेवस्य चाज्ञया।
शङ्खे तिष्ठन्ति विप्रेन्द्रास्तस्माच्छङ्खं प्रपूजयेत्॥

त्वं पुरा सागरोत्पन्नो विष्णुना विधृतः करे।
पूजितः सर्वदेवैश्च पाञ्चजन्य नमोऽस्तु ते॥

गर्भा देवारिनारीणां विशीर्यन्ते सहस्रधा।
तव नादेन पाताले पाञ्चजन्य नमोऽस्तु ते॥

::: {.vidhi}
तै॰सं॰ ४.७.१५
:::

अ॒ग्नेर्म॑न्वे प्रथ॒मस्य॒ प्रचे॑तसो॒ यं पाञ्च॑जन्यं ब॒हवः॑ समि॒न्धते᳚। 
विश्व॑स्यां वि॒शि प्र॑विविशि॒वाँ स॑मीमहे॒ स नो॑ मुञ्च॒त्वँह॑सः॥

### आत्मपूजा

आत्मने नमः। अन्तरात्मने नमः। परमात्मने नमः। शुद्धात्मने नमः। ज्ञानात्मने नमः॥

देहो देवालयः प्रोक्तो जीवो देवः सनातनः।
त्यजेदज्ञाननिर्माल्यं सोऽहंभावेन पूजयेत्॥

::: {.vidhi}
तै॰आ॰ १०
:::

ब्रह्मा॒हम॑स्मि। अ॒हम॑स्मि॒ ब्रह्मा॒हम॑स्मि।

### साधारणन्यासः

::: {.vidhi}
तै॰ब्रा॰ ३.१०.८.४
:::

अ॒ग्निर्मे॑ वा॒चि श्रि॒तः। वाग्घृद॑ये। हृद॑यं॒ मयि॑। अ॒हम॒मृते᳚। अ॒मृतं॒ ब्रह्म॑णि॥ 

वा॒युर्मे᳚ प्रा॒णे श्रि॒तः। प्रा॒णो हृद॑ये। ॰ 

सूर्यो॑ मे॒ चक्षु॑षि श्रि॒तः। चक्षु॒र्हृद॑ये। ॰ 

च॒न्द्रमा॑ मे॒ मन॑सि श्रि॒तः। मनो॒ हृद॑ये। ॰

दिशो॑ मे॒ श्रोत्रे᳚ श्रि॒ताः। श्रोत्रँ॒ हृद॑ये। ॰

आपो॑ मे॒ रेत॑सि श्रि॒ताः। रेतो॒ हृद॑ये। ॰

पृ॒थि॒वी मे॒ शरी॑रे श्रि॒ता। शरी॑रँ॒ हृद॑ये। ॰

ओ॒ष॒धि॒व॒न॒स्प॒तयो॑ मे॒ लोम॑सु श्रि॒ताः। लोमा॑नि॒ हृद॑ये। ॰

इन्द्रो॑ मे॒ बले᳚ श्रि॒तः। बलँ॒ हृद॑ये। ॰

प॒र्जन्यो॑ मे मू॒र्ध्नि श्रि॒तः। मू॒र्धा हृद॑ये। ॰

ईशा॑नो मे म॒न्यौ श्रि॒तः। म॒न्युर्हृद॑ये। ॰

आ॒त्मा म॑ आ॒त्मनि॑ श्रि॒तः। आ॒त्मा हृद॑ये। ॰

पुन॑र्म आ॒त्मा पुन॒रायु॒रागा᳚त्। पुनः॑ प्रा॒णः पुन॒राकू॑त॒मागा᳚त्। 
वै॒श्वा॒न॒रो र॒श्मिभि॑र्वावृधा॒नः। अ॒न्तस्ति॑ष्ठत्व॒मृत॑स्य गो॒पाः॥

### आवाहनम्

स्वात्मसंस्थमजं शुद्धं त्वामद्य परमेश्वर ।  
अरण्यामिव हव्याशं मार्तावावाहयाम्यहम् ॥
ॐ भूर्भुवः सुवरों सशक्तिसाङ्गसायुधसवाहनसपरिवारं आवाहयिष्ये॥

स्वामिन् सर्वजगन्नाथ यावत्पूजावसानकम् ।  
तावत्त्वं प्रीतिभावेन बिम्बेऽस्मिन् सन्निधिं कुरु ॥ 

आवाहितो भव। स्थापितो भव। सन्निहितो भव। सन्निरुद्धो भव। अवकुण्ठितो भव। सुप्रीतो भव। सुप्रसन्नो भव। वरदो भव। सर्वाभीष्टप्रदो भव। स्वागतमस्तु। प्रसीद प्रसीद॥

### प्राणाभिमन्त्रणम्

ॐ आं ह्रीं क्रों, क्रों ह्रीं आं, य र ल व श ष स हों   अस्य देवस्य प्राणा इह प्राणाः। 
जीव इह स्थितः। 
सर्वेन्द्रियाणि वाङ्मनस्त्वक्चक्षुःश्रोत्रजिह्वाघ्राणप्राणा इहैवागत्य सुखं चिरं तिष्ठन्तु स्वाहा॥ 

::: {.vidhi}
इति मूर्तिहृदयं स्पृष्ट्वा त्रिः सकृद्वा जपेत्॥  

ऋ॰सं॰ १०.५९.६॥ ऋ॰सं॰ १०.५९.७॥
:::

असु॑नीते॒ पुन॑र॒स्मासु॒ चक्षुः॒ पुनः॑ प्रा॒णमि॒ह नो᳚ धेहि॒ भोग᳚म्। 
ज्योक् प॑श्येम॒ सूर्य॑मु॒च्चर᳚न्त॒मनु॑मते मृ॒ळया᳚ नः स्व॒स्ति॥ 

पुन᳚र्नो॒ असुं᳚ पृथि॒वी द॑दातु॒ पुन॒र्द्यौर्दे॒वी पुन॑र॒न्तरि॑क्षम्। 
पुन᳚र्नः॒ सोम॑स्त॒न्वं॑ ददातु॒ पुनः॑ पू॒षा प॒थ्यां॒ या स्व॒स्तिः॥

::: {.vidhi}
(गर्भाधानादिपञ्चदशसंस्कारमिद्ध्यर्थं पञ्चदशप्रणवावृत्तीः कुर्यात्)
:::

### पञ्चामृताभिषेचनमन्त्राः

#### क्षीराभिषेचनम्

::: {.vidhi}
तै॰सं॰ १.४.३२॥ तै॰सं॰ ४.२.७॥
:::

आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 

सं ते॒ पयाँ॑सि॒ समु॑ यन्तु॒ वाजाः॒ सं वृष्णि॑यान्यभिमाति॒षाहः॑। 
आ॒प्याय॑मानो अ॒मृता॑य सोम दिवि॒ श्रवा॑ꣴस्युत्त॒मानि॑ धिष्व॥ 

आप्या॑यस्व मदिन्तम॒ सोम॒ विश्वा॑भिरू॒तिभिः॑। 
भवा॑ नः स॒प्रथ॑स्तमः॥ 

#### दध्यभिषेचनम्

::: {.vidhi}
तै॰सं॰ १.५.११
:::

द॒धि॒क्राव्णो॑ अकारिषं जि॒ष्णोरश्व॑स्य वा॒जिनः॑। 
सु॒र॒भि नो॒ मुखा॑ कर॒त्प्रण॒ आयूँ॑षि तारिषत्॥ 

आ द॑धि॒क्राः शव॑सा॒ पञ्च॑ कृ॒ष्टीः सूर्य॑ इव॒ ज्योति॑षा॒ऽपस्त॑तान। 
स॒ह॒स्र॒साः श॑त॒सा वा॒ज्यर्वा॑ पृ॒णक्तु॒ मध्वा॒ समि॒मा वचाँ॑सि॥

#### घृताभिषेचनम्

::: {.vidhi}
तै॰आ॰ १०.१२.२॥ तै॰सं॰ १.१.१०॥
:::

घृ॒तं मि॑मिक्षिरे घृ॒तम॑स्य॒ योनि॑र्घृ॒ते श्रि॒तो घृ॒तमु॑वस्य॒ धाम॑। 
अ॒नु॒ष्व॒धमाव॑ह मा॒दय॑स्व॒ स्वाहा॑कृतं वृषभ वक्षि ह॒व्यम्॥ 
शु॒क्रम॑सि॒ ज्योति॑रसि॒ तेजो॑ऽसि दे॒वो वः॑ सवि॒तोत्पु॑ना॒त्वच्छि॑द्रेण प॒वित्रे॑ण॒ वसोः॒ सूर्य॑स्य र॒श्मिभिः॑॥

#### मध्वभिषेचनम् 

::: {.vidhi}
तै॰आ॰ १०
:::

मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः। 
मधु॒ नक्त॑मु॒तोषसि॒ मधु॑म॒त्पार्थि॑वँ॒ रजः॑। 
मधु॒ द्यौर॑स्तु नः पि॒ता। 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः। 
मधु॒ मधु॒ मधु॑॥

#### शर्कराभिषेचनम्

::: {.vidhi}
तै॰ब्रा॰ १.२.१॥ ऋ॰सं॰ ९.८५.६॥ तै॰सं॰ ५.२.६॥
:::

ता नः॑ शि॒वाः शक्र॑राः सन्तु॒ सर्वाः᳚। 
अ॒ग्ने रेत॑श्च॒न्द्रँ हिर॑ण्यम्। 
अ॒द्भ्यः संभू॑तम॒मृतं॑ प्र॒जासु॑। 
तत्सं॒भर॑न्नुतर॒तो नि॒धाय॑। 
अ॒ति॒ प्र॒यच्छं॒ दुरि॑तिं तरेयम्॥ 
स्वा॒दुः प॑वस्व दि॒व्याय॒ जन्म॑ने स्वा॒दुदिन्द्रा᳚य सु॒हवी᳚तुनाम्ने। 
स्वा॒दुर्मि॒त्राय॒ वरु॑णाय वा॒यवे॒ बृह॒स्पत॑ये॒ मधु॑माँ॒ अदा᳚भ्यः॥ 
ताः शर्क॑रा अभव॒न् तच्छर्क॑राणाँ शर्कर॒त्वम्। 
वज्रो॒ वै शर्क॑राः प॒शुर॒ग्निर्यच्छर्क॑राभिर॒ग्निं प॑रिमि॒नोति॑॥

### विस्तृताभिषेचनमन्त्राः

#### फलोदकाभिषेचनम्

::: {.vidhi}
तै॰सं॰ ४.२.६
:::

याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणीः᳚। 
बृह॒स्पति॑प्रसूता॒स्ता नो॑ मुञ्च॒न्त्वँह॑सः॥

#### गन्धोदकाभिषेचनम्

::: {.vidhi}
तै॰आ॰ १०
:::

ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियम्॥

#### अक्षतोदकाभिषेचनम्

::: {.vidhi}
ऋ॰सं॰ ९.११.१
:::

(ऋ॰) उपा᳚स्मै गायता नरः॒ पव॑माना॒येन्द॑वे। 
अ॒भि दे॒वाँ इय॑क्षते॥

#### पुष्पोदकाभिषेचनम् 

::: {.vidhi}
ऋ॰सं॰ १०.१४२.८॥ तै॰सं॰ ४.२.६॥ तै॰आ॰ १॥
:::

आय॑ने ते प॒राय॑णे॒ दूर्वा᳚ रोहन्तु पु॒ष्पिणीः᳚। 
ह्र॒दाश्च॑ पु॒ण्डरी᳚काणि समु॒द्रस्य॑ गृ॒हा इ॒मे॥ 

पुष्पा॑वतीः प्र॒सूव॑तीः फ॒लिनी॑रफ॒ला उ॒त। 
अश्वा॑ इव स॒जेत्व॑रीर्वी॒रुधः॑ पारयि॒ष्णवः॑॥ 

यो॑ऽपां पुष्पं॒ वेद॑। 
पुष्प॑वान् प्र॒जावा᳚न् पशु॒मान् भ॑वति। 
च॒न्द्रमा॒ वा अ॒पां पुष्प᳚म्। 
पुष्प॑वान् प्र॒जावा᳚न् पशु॒मान् भ॑वति॥

#### हिरण्योदकाभिषेचनम्

::: {.vidhi}
तै॰ब्रा॰ १.३.३॥ तै॰ब्रा॰ २.२.४॥ 
:::


हि॒र॒ण्य॒पा॒त्रं मधोः᳚ पू॒र्णं द॑दाति । 
म॒ध॒व्यो॑सा॒नीति॑। 
ए॒क॒धा ब्र॒ह्मण॒ उप॑हरति। 
ए॒क॒धैव यज॑मान॒ आयु॒स्तेजो॑ दधाति॥ 

तत्सु॒वर्णँ॒ हिर॑ण्यमभवत्। 
तत्सु॒वर्ण॑स्य॒ हिर॑ण्यस्य॒ जन्म॑। 
य ए॒वँ सु॒वर्ण॑स्य॒ हिर॑ण्यस्य॒ जन्म॒ वेद॑। 
सु॒वर्ण॑ आ॒त्मना॑ भवति॥

#### दूर्वोदकाभिषेचनम्

::: {.vidhi}
तै॰आ॰ १०
:::

काण्डा᳚त् काण्डात् प्र॒रोह॑न्ति॒ परु॑षः परुषः॒ परि। 
ए॒वा नो॑ दूर्वे॒ प्र त॑नु स॒हस्रे॑ण श॒तेन॑ च॥

### वस्त्रादिसमर्पणमन्त्राः

#### वस्त्रसमर्पणम्

::: {.vidhi}
तै॰ब्रा॰ २.८.६
:::

यु॒वं वस्त्रा॑णि पीव॒सा व॑साथे । 
यु॒वोरच्छि॑द्रा॒ मन्त॑वो ह॒ सर्गाः᳚। 
अवा॑तिरत॒मनृ॑तानि॒ विश्वा᳚। 
ऋ॒तेन॑ मित्रावरुणा सचेथे॥

#### उपवीतसमर्पणम् 

::: {.vidhi}
सौ॰
:::

य॒ज्ञो॒प॒वी॒तं प॑र॒मं प॒वित्रं॑ प्र॒जाप॑ते॒र्यत्स॑ह॒जं पु॒रस्ता᳚त्। 
आ॒यु॒ष्य॑म॒ग्र्यं प्रति॑मुञ्च शु॒भ्रं य॑ज्ञोपवी॒तं बल॑मस्तु॒ तेजः॑॥

#### आभरणसमर्पणम्

::: {.vidhi}
तै॰ब्रा॰ १.३.३
:::

हि॒र॒ण्य॒पा॒त्रं मधोः᳚ पू॒र्णं द॑दाति । 
म॒ध॒व्यो॑सा॒नीति॑। 
ए॒क॒धा ब्र॒ह्मण॒ उप॑हरति। 
ए॒क॒धैव यज॑मान॒ आयु॒स्तेजो॑ दधाति॥

#### गन्धम् 

ग॒न्ध॒द्वा॒रां दु॑राध॒र्षां॒ नि॒त्यपु॑ष्टां करी॒षिणी᳚म्। 
ई॒श्वरीँ॑ सर्व॑भूता॒नां॒ तामि॒होप॑ह्वये॒ श्रियम्॥

#### अक्षताः

::: {.vidhi}
ऋ॰सं॰ ८.६९.८
:::

अर्च॑त॒ प्रार्च॑त॒ प्रिय॑मेधासो॒ अर्च॑त। 
अर्च᳚न्तु पुत्र॒का उ॒त पुरं॒ न धृ॒ष्ण्व॑र्चत॥ 

#### धूपः

::: {.vidhi}
तै॰सं॰ १.१.४
:::

धूर॑सि॒ धूर्व॒ धूर्व॑न्तं॒ धूर्व॒तं यो᳚ऽस्मान् धूर्व॑ति॒ तं धू᳚र्व॒यं व॒यं धूर्वा॑म॒स्त्वं दे॒वाना॑मसि॒ सस्नि॑तमं॒ पप्रि॑तमं॒ जुष्ट॑तमं॒ वह्नि॑तमं देव॒हूत॑म॒मह्रु॑तमसि हवि॒र्धानं॒ दृँह॑स्व॒ माह्वा᳚र्मि॒त्रस्य॑ त्वा॒ चक्षु॑षा॒ प्रेक्षे॒ मा भेर्मा॒ सं वि॑क्था॒ मा त्वा॑ हिँसिषम्॥

#### दीपः

::: {.vidhi}
तै॰आ॰ १०
:::

उद्दी᳚प्यस्व जातवेदोऽप॒घ्नन्निरृ॑तिं॒ मम॑। 
प॒शूꣴश्च॒ मह्य॒माव॑ह॒ जीव॑नं च॒ दिशो॑दिश॥ 
मा नो॑ हिँसीज्जातवेदो॒ गामश्वं॒ पुरु॑षं॒ जग॑त। 
अबि॑भ्र॒दग्न॒ आग॑हि श्रि॒या मा॒ परि॑ पातय॥

#### पञ्चमुखदीपम्

::: {.vidhi}
तै॰ब्रा॰ १.२.१॥ तै॰ब्रा॰ २.३.११॥
:::

सप्र॑थ स॒भां मे॑ गोपाय। 
ये च॒ सभ्याः᳚ सभा॒सदः॑। 
तानि॑न्द्रि॒याव॑तः कुरु। 
सर्व॒मायु॒रुपा॑सताम्॥ 

अहे॑ बुध्निय॒ मन्त्रं॑ मे गोपाय। 
यमृष॑यस्त्रैवि॒दावि॒दुः। 
ऋचः॒ सामा॑नि॒ यजूँ॑षि। 
सा हि श्रीर॒मृता॑ स॒ताम्॥ 

पञ्च॑हूतो ह॒ वै नामै॒षः। 
तं वा ए॒तं पञ्च॑हूतँ॒ सन्त᳚म्। 
पञ्च॑हो॒तेत्या च॑क्षते प॒रोक्षे॑ण। 
प॒रोक्ष॑प्रिया इव॒ हि दे॒वाः॥

#### नैवेद्यम्

::: {.vidhi}
तै॰आ॰ १०
:::

मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः। 
मधु॒ नक्त॑मु॒तोषसि॒ मधु॑म॒त्पार्थि॑वँ॒ रजः॑। 
मधु॒ द्यौर॑स्तु नः पि॒ता। 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः। 
मधु॒ मधु॒ मधु॑॥

#### नीराजनम्

::: {.vidhi}
तै॰ब्रा॰ १.४.२॥ तै॰ब्रा॰ ३.८.५॥
:::

सोमो॒ वा ए॒तस्य॑ रा॒ज्यमाद॑त्ते। 
यो राजा॒ सन्रा॒ज्यो वा॒ सोमे॑न॒ यज॑ते। 
दे॒व॒सु॒वामे॒तानि॑ ह॒वीँषि॑ भवन्ति। 
ए॒ताव॑न्तो॒ वै दे॒वानाँ॑ स॒वाः। 
त ए॒वास्मै॑ स॒वान्प्रय॑च्छन्ति। 
त ए॑नं॒ पुनः॑ सुवन्ते रा॒ज्याय॑। 
दे॒व॒सू राजा॑ भवति॥ 

ब॒हु॒ग्वै ब॑ह्व॒श्वायै॑ बह्वजावि॒कायै᳚। 
ब॒हु॒ व्री॒हि॒य॒वायै॑ बहुमाषति॒लायै᳚। 
ब॒हु॒हि॒र॒ण्यायै॑ बहुह॒स्तिका॑यै। 
ब॒हु॒दा॒स॒पू॒रु॒षायै॑ रयि॒मत्यै॒ पुष्टि॑मत्यै। 
ब॒हु॒रा॒य॒स्पो॒षायै॒ राजा᳚ऽस्तु॥

#### मन्त्रपुष्पम्

::: {.vidhi}
तै॰आ॰ १०
:::

वि॒श्वत॑श्चक्षुरु॒त वि॒श्वतो॑मुखो वि॒श्वतो॑हस्त उ॒त वि॒श्वत॑स्पात्। 
संबा॒हुभ्यां॒ नम॑ति॒ संपत॑त्रै॒र्द्यावा॑पृथि॒वी ज॒नय॑न्दे॒व एकः॑॥ 

यो वेदादौ स्व॑रः प्रो॒क्तो॒ वे॒दान्ते॑ च प्र॒तिष्ठि॑तः। 
तस्य॑ प्र॒कृति॑लीन॒स्य॒ यः॒ परः॑ स म॒हेश्व॑रः॥

#### उद्वासनानन्तरम्

::: {.vidhi}
तै॰आ॰ ४.२
:::

उत्तिष्ठ॑ ब्रह्मणस्पते। 
देव॒यन्त॑स्वेमहे। 
उप॒प्रय॑न्तु म॒रुतः॑ स॒दान॑वः। 
इन्द्र॑ प्रा॒शूर्भ॑वा॒ सचा᳚॥

## दीपाराधनमन्त्राः १

::: {.vidhi}
तै॰आ १.१४
:::

योऽसौ॑ त॒पन्नु॒देति॑। 
स सर्वे॑षां भू॒तानां᳚ प्रा॒णाना॒दायो॒देति॑। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णाना॒दायोद॑गाः। 
अ॒सौ यो᳚ऽस्त॒मेति॑। 
स सर्वे॑षां भू॒तानां᳚ प्रा॒णाना॒दाया॒स्तमेति॑। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णाना॒दायास्त॑ङ्गाः। 
अ॒सौ य आ॒पूर्य॑ति। 
स सर्वे॑षां भू॒तानां᳚ प्रा॒णैरा॒पूर्य॑ति॥ 

मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरा॒पूरि॑ष्ठाः। 
अ॒सौ यो॑ऽप॒क्षीय॑ति। 
स सर्वे॑षां भू॒तानां᳚ प्रा॒णैरप॑क्षीयति। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑क्षेष्ठाः। 
अ॒मूनि॒ नक्ष॑त्राणि। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत॥ 

इ॒मे मासा᳚श्चार्धमा॒साश्च॑। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत। 
इ॒म ऋ॒तवः॑। 
सर्वे॑षां भू॒तानां᳚ प्रा॒णैरप॑ प्रसर्पन्ति॒ चोत्स॑र्पन्ति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृपत॒ मोत्सृ॑पत। 
अ॒यँ सं॑वत्स॒रः। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च॥ 

मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
इ॒दमहः॑। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
इ॒यँ रात्रिः॑। 
सर्वे॑षां भू॒तानां᳚ प्रा॒णैरप॑ प्रसर्पति॒ चोत्स॑र्पति च। 
मा मे᳚ प्र॒जाया॒ मा प॑शू॒नाम्। 
मा मम॑ प्रा॒णैरप॑ प्रसृप॒ मोत्सृ॑प। 
ओं भूर्भुवः॒ स्वः॑। 
एतद्वो मिथुनं मा नो मिथु॑नँ री॒ढ्वम्॥

## दीपाराधनमन्त्राः २

::: {.vidhi}
तै॰आ॰ ३.७.१
:::

ब्रा॒ह्म॒ण एक॑होता। 
स य॒ज्ञः। 
स मे॑ ददातु प्र॒जां प॒शून् पुष्टिं॒ यशः॑। 
य॒ज्ञश्च॑ मे भूयात्॥ 
अ॒ग्निर्द्विहो॑ता। 
स भ॒र्ता। 
स मे॑ ददातु प्र॒जां प॒शून् पुष्टिं॒ यशः॑। 
भर्ता च॑ मे भूयात्॥ 
पृ॒थि॒वी त्रिहो॑ता। 
स प्र॑ति॒ष्ठा। 

स मे॑ ददातु प्र॒जां प॒शून् पुष्टिं॒ यशः॑। 
प्र॒ति॒ष्ठा च॑ मे भूयात्॥ 
अ॒न्तरि॑क्षं॒ चतु॑र्होता। 
स वि॒ष्ठाः। 
स मे॑ ददातु प्र॒जां प॒शून् पुष्टिं॒ यशः॑। 
वि॒ष्ठाश्च॑ मे भूयात्। 
वा॒युः पञ्च॑होता। 
स प्रा॒णः। 
स मे॑ ददातु प्र॒जां प॒शून् पुष्टिं॒ यशः॑। 
प्रा॒णश्च॑ मे भूयात्॥ 

च॒न्द्रमाः॒ षड्ढो॑ता। 
स ऋ॒तून् क॑ल्पयाति। 
स मे॑ ददातु प्र॒जां प॒शून् पुष्टिं॒ यशः॑। 
ऋ॒तव॑श्च मे कल्पन्ताम्॥ 
अन्नँ॑ स॒प्तहो॑ता। 
स प्रा॒णस्य॑ प्रा॒णः। 
स मे॑ ददातु प्र॒जां प॒शून् पुष्टिं॒ यशः॑। 
प्रा॒णस्य॑ च मे प्रा॒णो भू॑यात्॥ 
द्यौर॒ष्टहो॑ता। 
सो॑ऽनाधृ॒ष्यः। 

स मे॑ ददातु प्र॒जां प॒शून् पुष्टिं॒ यशः॑। 
अ॒ना॒धृ॒ष्यश्च॑ मे भूयासम्॥ 
आ॒दि॒त्यो नव॑होता। 
स ते॑ज॒स्वी। 
स मे॑ ददातु प्र॒जां प॒शून् पुष्टिं॒ यशः॑। 
ते॒ज॒स्वी च॑ भूयासम्॥ 
प्र॒जाप॑ति॒र्दश॑होता। 
स इ॒दँ सर्व᳚म्। 
स मे॑ ददातु प्र॒जां प॒शून् पुष्टिं॒ यशः॑। 
सर्वं॑ च मे भूयात्॥

## दीपाराधनमन्त्राः ३

::: {.vidhi}
तै॰ब्रा॰ ३.८.१४
:::

आज्ये॑न जुहोति। 
अ॒ग्नेर्वा ए॒तद्रू॒पम्। 
यदाज्य᳚म्। 
यदाज्ये॑न जु॒होति॑। 
अ॒ग्निमे॒व तत्प्री॑णाति॥ 
मधु॑ना जुहोति। 
म॒ह॒त्यै वा ए॒तद्दे॒वता॑यै रू॒पम्। 
यन्मधु॑। 
यन्मधु॑ना जु॒होति॑। 

म॒ह॒तीमे॒व तद्दे॒वतां᳚ प्रीणाति॥ 
त॒ण्डु॒लैर्जु॑होति। 
वसू॑नां॒ वा ए॒तद्रू॒पम्। 
यत्त॑ण्डु॒लैर्जु॒होति॑। 
वसू॑ने॒व तत्प्री॑णाति॥ 
पृथु॑कैर्जुहोति। 
रु॒द्राणां॒ वा ए॒तद्रू॒पम्। 
यत्पृथु॑काः। 
यत्पृथु॑कैर्जु॒होति॑। 

रु॒द्राने॒व तत्प्री॑णाति॥ 
ला॒जैर्जु॑होति। 
आ॒दि॒त्यानां॒ वा ए॒तद्रू॒पम्। 
यल्ला॒जाः। 
यल्ला॒जैर्जु॒होति॑। 
आ॒दि॒त्याने॒व तत्प्री॑णाति॥ 
क॒रम्बे᳚र्जुहोति। 
विश्वे॑षां॒ वा ए॒तद्दे॒वता॑नाँ रू॒पम्। 
यत्क॒रम्बाः᳚। 
यत्क॒रम्बै᳚र्जु॒होति॑। 
विश्वा॑ने॒व तद्दे॒वान्प्री॑णाति॥ 
धा॒नाभि॑र्जुहोति। 
नक्ष॑त्राणां॒ वा ए॒तद्रू॒पम्। 
यद्धा॒नाः। 
यद्धा॒नाभि॑र्जु॒होति। 
नक्ष॑त्राण्ये॒व तत्प्री॑णाति॥ 
सक्तु॑भिर्जुहोति। 
प्र॒जाप॑ते॒र्वा ए॒तद्रू॒पम्। 
यत्सक्त॑वः। 
तत्सक्तु॑भिर्जु॒होति॑। 

प्र॒जाप॑तिमे॒व तत्प्री॑णाति॥ 
म॒सूस्यै᳚र्जुहोति। 
सर्वा॑सां॒ वा ए॒तद्दे॒वता॑नाँ रू॒पम्। 
यन्म॒सूस्या॑नि। 
यन्म॒सूस्यै᳚र्जु॒होति॑। 
सर्वा॑ ए॒व तद्दे॒वताः᳚ प्रीणाति॥ 
प्रि॒य॒ङ्गु॒त॒ण्डु॒लैर्जु॑होति। 
प्रि॒याङ्गा॑ ह॒ वै नामै॒ते। 
ए॒तैर्वै दे॒वा अश्व॒स्याङ्गा॑नि॒ सम॑दधुः। 
यत्प्रि॑यङ्गुतण्डु॒लैर्जु॒होति॑। 
अश्व॑स्यै॒वाङ्गा॑नि॒ संद॑धाति॥ 
दशान्ना॑नि जुहोति। 
दशा᳚क्षरा वि॒राट्। 
वि॒राट् कृ॒त्स्नस्या॒न्नाद्य॒स्याव॑रुद्धै॥

## दीपाराधनमन्त्राः ४

::: {.vidhi}
तै॰ब्रा॰ ३.९.१९
:::

ए॒ष वै वि॒भूर्नाम॑ य॒ज्ञः। 
सर्वँ॑ ह॒ वै तत्र॑ वि॒भु भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै प्र॒भूर्नाम॑ य॒ज्ञः। 
सर्वँ॑ ह॒ वै तत्र॑ प्र॒भु भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वा ऊर्ज॑स्वा॒न्नाम॑ य॒ज्ञः। 
सर्वँ॑ ह॒ वै तत्रोर्ज॑स्वद्भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै पय॑स्वा॒न्नाम॑ य॒ज्ञः। 

सर्वँ॑ ह॒ वै तत्र॒ पय॑स्वद्भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै विधृ॑तो॒ र्नाम॑ य॒ज्ञः। 
सर्वँ॑ ह॒ वै तत्र॒ विधृ॑तं भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै व्यावृ॑त्तो॒ नाम॑ य॒ज्ञः। 
सर्वँ॑ ह॒ वै तत्र॒ व्यावृ॑त्तं भवति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै प्रति॑ष्ठितो॒ नाम॑ य॒ज्ञः। 
सर्वँ॑ ह॒ वै तत्र॒ प्रति॑ष्ठितं भ॑वति। 

यत्रै॒तेन॑ य॒ज्ञेन॒ यज॑न्ते॥ 
ए॒ष वै ते॑ज॒स्वी नाम॑ य॒ज्ञः। 
सर्वँ॑ ह॒ वै तत्र॑ तेज॒स्वि भ॑वति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै ब्र॑ह्मवर्च॒सी नाम॑ य॒ज्ञः। 
आह॒ वै तत्र॑ ब्राह्म॒णो ब्र॑ह्मवर्च॒सी जा॑यते। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै अ॑तिव्या॒धी नाम॑ य॒ज्ञः। 
आह॒ वै तत्र॑ राज॒न्यो॑ऽतिव्या॒धी जा॑यते। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै दी॒र्घो नाम॑ य॒ज्ञः। 
दी॒र्घायु॑षो ह॒ वै तत्र॑ मनु॒ष्या॑ भवन्ति। 
यत्रै॒तेन॑ य॒ज्ञेन॒ यज॑न्ते॥ 
ए॒ष वै कॢ॒प्तो नाम॑ य॒ज्ञः। 
कल्प॑ते ह॒ वै तत्र॑ प्र॒जाभ्यो॑ योगक्षे॒मः। 
यत्रै॒तेन॑ य॒ज्ञेन॒ यज॑न्ते॥
मन्त्रपुष्पम्

## पुषार्पणे विनियोगः। 

::: {.vidhi}
योग्यता मृग्या॥ तै॰आ॰ १.२२
:::

यो॑ऽपां पुष्पं॒ वेद॑। 
पुष्प॑वान् प्र॒जावा᳚न् पशु॒मान् भ॑वति। 
च॒न्द्रमा॒ वा अ॒पां पुष्प᳚म्। 
पुष्प॑वान् प्र॒जावा᳚न् पशु॒मान् भ॑वति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

अ॒ग्निर्वा अ॒पामा॒यत॑नम्। 
आ॒यत॑नवान् भवति। 
यो᳚ऽग्नेरा॒यत॑नं॒ वेद॑॥ 
आ॒यत॑नवान् भवति। 
आपो॒ वा अ॒ग्नेरा॒यत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

वा॒युर्वा अ॒पामा॒यत॑नम्। 
आ॒यत॑नवान् भवति। 
यो वा॒योरा॒यत॑नं॒ वेद॑। 
आ॒यत॑नवान् भवति॥ 
आपो॒ वै वा॒योरा॒यत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

अ॒सौ वै तप॑न्न॒पामा॒यत॑नम्। 
आ॒यत॑नवान् भवति। 
यो॑ऽमुष्य॒ तप॑त आ॒यत॑नं॒ वेद॑। 
आ॒यत॑नवान् भवति। 
आपो॒ वा अ॒मुष्य॒ तप॑त आ॒यत॑नम्॥ 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

च॒न्द्रमा॒ वा अ॒पामा॒यत॑नम्। 
आ॒यत॑नवान् भवति। 
यश्च॒न्द्रम॑स आ॒यत॑नं॒ वेद॑। 
आ॒यत॑नवान् भवति। 
आपो॒ वै च॒न्द्रम॑स आ॒यत॑नम्। 
आ॒यत॑नवान् भवति॥ 
य ए॒वं वेद॑। 
यो॑ऽपामा॒यत॑नं॒ वेद॑। 
आ॒यत॑नवान् भवति। 

नक्ष॑त्राणि॒ वा अ॒पामा॒यत॑नम्। 
आ॒यत॑नवान् भवति। 
यो नक्ष॑त्राणामा॒यत॑नं॒ वेद॑। 
आ॒यत॑नवान् भवति। 
आपो॒ वै नक्ष॑त्राणामा॒यत॑नम्। 
आ॒यत॑नवान् भवति। 
य ए॒वं वेद॑॥ 
यो॑ऽपामा॒यत॑नं॒ वेद॑। 
आ॒यत॑नवान् भवति। 

प॒र्जन्यो॒ वा अ॒पामा॒यत॑नम्। 
आ॒यत॑नवान् भवति। 
यः प॒र्जन्य॑स्या॒ऽयत॑नं॒ वेद॑। 
आ॒यत॑नवान् भवति। 
आपो॒ वै प॒र्जन्य॑स्या॒ऽयत॑नम्। 
आ॒यत॑नवान् भवति। 
य ए॒वं वेद॑। 
यो॑ऽपामा॒यत॑नं॒ वेद॑॥ 
आ॒यत॑नवान् भवति। 

सं॒व॒त्स॒रो वा अ॒पामा॒यत॑नम्। 
आ॒यत॑नवान् भवति। 
यः सं॑वत्स॒रस्या॒यत॑नं॒ वेद॑। 
आ॒यत॑नवान् भवति। 
आपो॒ वै सं॑वत्स॒रस्या॒ऽयत॑नम्। 
आ॒यत॑नवान् भवति। 
य ए॒वं वेद॑। 
यो᳚ऽप्सु नावं॒ प्रति॑ष्ठितां॒ वेद॑। 
प्रत्ये॒व ति॑ष्ठति॥

## ओषधिसूक्तम् {#oshadhi}

::: {.vidhi}
अङ्कुरार्पणे विनियोगः॥ तै॰सं॰ ४.२.६
:::

या जा॒ता ओष॑धयो दे॒वेभ्य॑स्त्रियु॒गं पु॒रा। 
मन्दा॑मि ब॒भ्रूणा॑म॒हँ श॒तं धामा॑नि स॒प्त च॑॥ 
श॒तं वो॑ अम्ब॒ धामा॑नि स॒हस्र॑मु॒त वो॒ रुहः॑। 
अथा॑ शतक्रत्वो यू॒यमि॒मं मे॑ अग॒दं कृ॑त॥ 
पुष्पा॑वतीः प्र॒सूव॑तीः फ॒लिनी॑रफ॒ला उ॒त। 
अश्वा॑ इव स॒जित्व॑रीर्वी॒रुधः॑ पारयि॒ष्णवः॑॥ 
ओष॑धी॒रिति॑ मातर॒स्तद्वो॑ देवी॒रुप॑ ब्रुवे। 
रपाँ॑सि विघ्न॒तीरि॑त॒ रप॑श्चा॒तय॑मानाः॥ 

अ॒श्व॒त्थे वो॑ नि॒षद॑नं प॒र्णे वो॑ वस॒तिः कृ॒ता। 
गो॒भाज॒ इत्किला॑सथ॒ यत्स॒नव॑थ॒ पूरु॑षम्॥ 
यद॒हं वा॒जय॑न्नि॒मा ओष॑धी॒र्हस्त॑ आद॒धे। 
आ॒त्मा यक्ष्म॑स्य नश्यति पु॒रा जी॑व॒गृभो॑ यथा॥ 
यदोष॑धयः सं॒गच्छ॑न्ते॒ राजा॑नः॒ समि॑ताविव। 
विप्रः॒ स उ॑च्यते भि॒षग्र॑क्षो॒हाऽमी॑व॒चात॑नः॥ 
निष्कृ॑ति॒र्नाम॑ वो मा॒ताऽथा॑ यू॒यꣴ स्थ॒ संकृ॑तीः। 
स॒राः प॑त॒त्रिणीः᳚ स्थन॒ यदा॒मय॑ति॒ निष्कृ॑त॥ 

अ॒न्या वो॑ अ॒न्याम॑वत्व॒न्याऽन्यस्या॒ उपा॑वत। 
ताः सर्वा॒ ओष॑धयः संविदा॒ना इ॒दं मे॒ प्राव॑ता॒ वचः॑॥ 
उच्छुष्मा॒ ओष॑धीनां॒ गावो॑ गो॒ष्ठादि॑वेरते। 
धनँ॑ सनि॒ष्यन्ती॑नामा॒त्मानं॒ तव॑ पूरुष॥ 
अति॒ विश्वाः᳚ परि॒ष्ठाः स्ते॒न इ॑व व्र॒जम॑क्रमुः। 
ओष॑धयः॒ प्राचु॑च्यवु॒र्यत्किं च॑ त॒नुवाँ॒ रपः॑॥ 

यास्त॑ आत॒स्थुरा॒त्मानं॒ या आ॑विवि॒शुः परुः॑परुः। 
तास्ते॒ यक्ष्मं॒ वि बा॑धन्तामु॒ग्रो म॑ध्यम॒शीरि॑व॥ 
सा॒कं य॑क्ष्म॒ प्र प॑त श्ये॒नेन॑ किकिदी॒विना᳚। 
सा॒कं वात॑स्य॒ ध्राज्या॑ सा॒कं न॑श्य नि॒हाक॑या॥ 
अ॒श्वा॒व॒तीँ सो॑मव॒तीमू॒र्जय॑न्ती॒मुदो॑जसम्। 
आ वि॑त्सि॒ सर्वा॒ ओष॑धीर॒स्मा अ॑रि॒ष्टता॑तये॥ 
याः फ॒लिनी॒र्या अ॑फ॒ला अ॑पु॒ष्पा याश्च॑ पु॒ष्पिणीः᳚। 
बृह॒स्पति॑प्रसूता॒स्ता नो॑ मुञ्च॒न्त्वँह॑सः॥ 

या ओष॑धयः॒ सोम॑राज्ञीः॒ प्रवि॑ष्टाः पृथि॒वीमनु॑। 
तासां॒ त्वम॑स्युत्त॒मा प्र णो॑ जी॒वात॑वे सुव॥ 
अ॒व॒पत॑न्तीरवदन्दि॒व ओष॑धयः॒ परि॑। 
यं जी॒वम॒श्नवा॑महै॒ न स रि॑ष्याति॒ पूरु॑षः॥ 
याश्चे॒दमु॑पशृ॒ण्वन्ति॒ याश्च॑ दू॒रं परा॑गताः। 
इ॒ह सं॒गत्य॒ ताः सर्वा॑ अ॒स्मै सं द॑त्त भेष॒जम्॥ 
मा वो॑ रिषत्खनि॒ता यस्मै॑ चा॒हं खना॑मि वः। 
द्वि॒पच्चतु॑ष्पद॒स्माकँ॒ सर्व॑म॒स्त्वना॑तुरम्॥ 
ओष॑धयः॒ सं व॑दन्ते॒ सोमे॑न स॒ह राज्ञा᳚। 
यस्मै॑ क॒रोति॑ ब्राह्म॒णस्तँ रा॑जन् पारयामसि॥ 

## बीजवपनमन्त्राः

::: {.vidhi}
अङ्कुरार्पणे विनियोगः॥ तै॰ब्रा॰ २.८.८
:::

ब्रह्म॑ जज्ञा॒नं प्र॑थ॒मं पु॒रस्ता᳚त्। 
वि सी॑म॒तः सु॒रुचो॑ वे॒न आ॑वः। 
स बु॒ध्निया॑ उप॒मा अ॑स्य वि॒ष्ठाः। 
स॒तश्च॒ योनि॒मस॑तश्च॒ विवः॑। 

पि॒ता वि॒राजा॑मृष॒भो र॑यी॒णाम्। 
अ॒न्तरि॑क्षं वि॒श्वरू॑प॒ आवि॑वेश। 
तम॒र्कैर॒भ्य॑र्चन्ति व॒त्सम्। 
ब्रह्म॒ सन्तं॒ ब्रह्म॑णा व॒र्धय॑न्तः॥ 

ब्रह्माणं प्रजापतिं चतुर्मुखं हिरण्यगर्भं पूजयामि॥ 

::: {.vidhi}
तै॰आ॰ १०
:::

यत॑ इन्द्र॒ भया॑महे॒ ततो॑ नो॒ अभ॑यं कृधि। 
मघ॑वञ्छ॒ग्धि तव॒ तन्न॑ ऊ॒तये॒ विद्विषो॒ विमृधो॑ जहि॥ 

स्व॒स्ति॒दा वि॒शस्पति॑र्वृत्र॒हा विमृधो॑ व॒शी। 
वृषेन्द्रः॑ पु॒र ए॑तु नः स्वस्ति॒दा अ॑भयङ्क॒रः॥ 

इन्द्रं वज्रिणं शतक्रतुं शचीपतिं पूजयामि।

::: {.vidhi}
तै॰आ॰ ६.५.२
:::

योऽस्य॒ कौष्ठ्य॒ जग॑तः॒ पार्थि॑व॒स्यैक॑ इद्व॒शी। 
य॒मं भ॑ङ्ग्यश्र॒वो गा॑य॒ यो राजा॑ऽनप॒रोध्यः॑॥ 

य॒मं गाय॑ भङ्ग्य॒श्रवो॒ यो राजा॑ऽनप॒रोध्यः॑। 
येना॒पो न॒द्यो॑ धन्वा॑नि॒ येन॒ द्यौः पृ॑थि॒वी दृ॒ढा॥ 

यमं वैवस्वतं पितृपतिं धर्मराजं पूजयामि॥

::: {.vidhi}
तै॰सं॰ २.१.११॥ 
तै॰सं॰ २.१.१॥
:::

इ॒मं मे॑ वरुण श्रुधी॒ हव॑म॒द्या च॑ मृडय। 
त्वाम॑व॒स्युराच॑के॥ 

तत्त्वा॑ यामि॒ ब्रह्म॑णा॒ वन्द॑मान॒स्तदा शा᳚स्ते॒ यज॑मानो ह॒विर्भिः॑। 
अहे॑डमानो वरुणे॒ह बो॒ध्युरु॑॑शँस॒ मा न॒ आयुः॒ प्रमो॑षीः॥ 

वरुणं प्रचेतसं सुरूपिणं अपांपतिं पूजयामि॥ 

::: {.vidhi}
तै॰ब्रा॰ २.८.३ (परि॰)॥ तै॰सं॰ ३.२.५॥
:::

सोमो॑ धे॒नुँ सोमो॒ अर्व॑न्तमा॒शुम्। 
सोमो॑ वी॒रं क॑र्म॒ण्यं॑ ददातु। 
सा॒द॒न्यं॑ विद॒त्यँ स॒भेय᳚म्। 
पि॒तु॒श्रव॑णं॒ यो ददा॑शदस्मै॥ 

आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य सङ्ग॒थे॥ 

सोमं इन्दुं निशाकरं ओषधीशं पूजयामि॥

## दिगुपस्थानमन्त्राः

::: {.vidhi}
तै॰आ॰ २.२०
:::

नमः॒ प्राच्यै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नमो दक्षि॑णायै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नमः॒ प्रती᳚च्यै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नम॒ उदी᳚च्यै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नम॑ ऊ॒र्ध्वायै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नमोऽध॑रायै दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नमो॑ऽवान्त॒रायै॑ दि॒शे याश्च॑ दे॒वता॑ ए॒तस्यां॒ प्रति॑वसन्त्ये॒ताभ्य॑श्च॒ नमो॒ 
नमो गङ्गायमुनयोर्मध्ये ये॑ वस॒न्ति॒ ते मे प्रसन्नात्मानश्चिरं जीवितं व॑र्धय॒न्ति॒ 
नमो गङ्गायमुनयोर्मुनि॑भ्यश्च॒ नमो॒ नमो गङ्गायमुनयोर्मुनि॑भ्यश्च॒ नमः॑॥ 

## आशीर्मन्त्राः

::: {.vidhi}
आशीर्वचने विनियोगः॥ तै॰सं॰ ५.४.१२॥ तै॰ब्रा॰ ३.१.२॥ तै॰सं॰ २.४.१४॥ तै॰सं॰ २.३.११॥
:::

पर्या᳚प्त्या॒ अन॑न्तरायाय॒ सर्व॑स्तोमोऽतिरा॒त्र उ॑त्त॒ममह॑र्भवति॒ सर्व॒स्याप्त्यै॒ सर्व॑स्य॒ जित्यै॒ सर्व॑मे॒व तेना᳚ऽप्नोति॒ सर्वं॑ जयति॥ 

ऋ॒ध्यास्म॑ ह॒व्यैर्नम॑सोप॒सद्य॑। 
मि॒त्रं दे॒वं मि॑त्र॒धेयं॑ नो अस्तु। 
अ॒नू॒रा॒धा॒न् ह॒विषा॑ व॒र्धय॑न्तः। 
श॒तं जी॑वेम श॒रदः॒ सवी॑राः॥ 

नवो॑नवो भवति॒ जाय॑मा॒नोऽह्नां᳚ के॒तुरु॒षसा॑मे॒त्यग्रे᳚। 
भा॒गं दे॒वेभ्यो॒ विद॑धात्या॒यन् प्रच॒न्द्रमा᳚स्तिरति दी॒र्घमायुः॑॥ 

श॒तमा॑नं भवति श॒तायुः॒ पुरु॑षः श॒तेन्द्रि॑य॒ आयु॑ष्ये॒वेन्द्रि॒ये प्रति॑तिष्ठति॥

::: {.vidhi}
ए॰ १.९॥ ए॰ १.४॥
:::

सु॒म॒ङ्ग॒लीरि॒यं व॒धूरि॒माँ स॑मेत॒ पश्य॑त। 
सौभा᳚ग्यम॒स्यै द॒त्वा याथास्तं॒ विपरे॑तन॥ 

इ॒मां त्वमि॑न्द्रमीढ्वः सुपु॒त्राँ सु॒भगां᳚ कुरु। 
दशा᳚स्यां पु॒त्रानाधे॑हि॒ पति॑मेकाद॒शं कृ॑धि॥ 

::: {.vidhi}
ऋ॰सं॰ ५.२५.५॥ ऋ॰खि॰॥ 
:::

अ॒ग्निस्तु॒विश्र॑वस्तमं तु॒वि ब्र᳚ह्माणमुत्त॒मम्। 
अतूर्तं᳚ श्राव॒यत्प॑तिं पु॒त्रं द॑दाति दा॒शुषे᳚॥ 

य॒शस्क॑रं॒ बल॑वन्तं प्र॒भुत्वं᳚ तमे॒व रा᳚जाऽधि॒पति᳚र्बभूव। 
सङ्की᳚र्ण नागाश्व॒पति᳚र्नराणां सुम॒ङ्गल्यं᳚ सततं दी॒र्घमायुः॑॥