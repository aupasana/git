---
css: suktas.css
title: Suktas - Abhishravana
author: अजितकृष्णः
date: २०२४-१२-१७
---

# अभिश्रवणमन्त्राः {#abhishravana}

## रक्षोहणो वलगहनः

तै॰सं॰ १.३.२

र॒क्षो॒हणो॑ वलग॒हनो॑ वैष्ण॒वान् ख॑नामी॒दम॒हं तं व॑ल॒गमुद् व॑पामि॒ यं नः॑ समा॒नो यमस॑मानो निच॒खाने॒दमे॑न॒मध॑रं करोमि॒ यो नः॑ समा॒नो योऽस॑मानोऽराती॒यति॑ गाय॒त्रेण॒ छन्द॒साऽव॑बाढो वल॒गः किमत्र॑ भ॒द्रं तन्नौ॑ स॒ह वि॒राड॑सि सपत्न॒हा स॒म्राड॑सि भ्रातृव्य॒हा स्व॒राड॑स्यभिमाति॒हा वि॑श्वा॒राड॑सि॒ विश्वा॑सां ना॒ष्ट्राणाँ॑ ह॒न्ता रक्षो॒हणो॑ वलग॒हनः॒ प्रोक्षा॑मि वैष्ण॒वान् र॑क्षो॒हणो॑ वलग॒हनोऽव॑ नयामि वैष्ण॒वान् यवो॑ऽसि य॒वया॒स्मद् द्वेषो॑ य॒वयारा॑ती रक्षो॒हणो॑ वलग॒हनोऽव॑ स्तृणामि वैष्ण॒वान् र॑क्षो॒हणो॑ वलग॒हनो॒ऽभि जु॑होमि वैष्ण॒वान् र॑क्षो॒हणौ॑ वलग॒हना॒वुप॑ दधामि वैष्ण॒वी र॑क्षो॒हणौ॑ वलग॒हनौ॒ पर्यू॑हामि वैष्ण॒वी र॑क्षो॒हणौ॑ वलग॒हनौ॒ परि॑ स्तृणामि वैष्ण॒वी र॑क्षो॒हणौ॑ वलग॒हनौ॑ वैष्ण॒वी बृ॒हन्न॑सि बृ॒हद्‌ग्रा॑वा बृह॒तीमिन्द्रा॑य॒ वाचं॑ वद॥

## सोमाय पितृमते

तै॰सं॰ १.८.५

सोमा॑य पितृ॒मते॑ पुरो॒डाशँ॒ षट्क॑पालं॒ निर्व॑पति पि॒तृभ्यो॑ बर्हि॒षद्भ्यो॑ धा॒नाः पि॒तृभ्यो᳚ऽग्निष्वा॒त्तेभ्यो॑ऽभिवा॒न्या॑यै दु॒ग्धे म॒न्थमे॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गं म॑न्दध्वँ सुसं॒दृशं॑ त्वा व॒यं मघ॑वन् मन्दिषी॒महि॑। 
प्र नू॒नं पू॒र्णव॑न्धुरः स्तु॒तो या॑सि वशाँ॒ अनु॑। 
योजा॒ न्वि॑न्द्र ते॒ हर्य॑क्ष॒न्नमी॑मदन्त॒ ह्यव॑ प्रि॒या अ॑धूषत। 

अस्तो॑षत॒ स्वभा॑नवो॒ विप्रा॒ नवि॑ष्ठया म॒ती। 
योजा॒ न्वि॑न्द्र ते॒ हरी᳚॥ 
अक्ष॑न् पि॒तरोऽमी॑मदन्त पि॒तरोऽती॑तृपन्त पि॒तरोऽमी॑मृजन्त पि॒तरः॑। 
परे॑त पितरः सोम्या गम्भी॒रैः प॒थिभिः॑ पू॒र्व्यैः। 
अथा॑ पि॒तॄन् सु॑वि॒दत्राँ॒ अपी॑त य॒मेन॒ ये स॑ध॒मादं॒ मद॑न्ति॥ 
मनो॒ न्वा हु॑वामहे नाराशँ॒सेन॒ स्तोमे॑न पितृ॒णां च॒ मन्म॑भिः। 

आ न॑ एतु॒ मनः॒ पुनः॒ क्रत्वे॒ दक्षा॑य जी॒वसे᳚। 
ज्योक् च॒ सूर्यं॑ दृ॒शे॥ 
पुन॑र्नः पि॒तरो॒ मनो॒ ददा॑तु॒ दैव्यो॒ जनः॑। 
जी॒वं व्रातँ॑ सचेमहि॥ 
यद॒न्तरि॑क्षं पृथि॒वीमु॒त द्यां यन्मा॒तरं॑ पि॒तरं॑ वा जिहिँसि॒म। 
अ॒ग्निर्मा॒ तस्मा॒देन॑सो॒ गार्ह॑पत्यः॒ प्र मु॑ञ्चतु दुरि॒ता यानि॑ चकृ॒म क॒रोतु॒ माम॑ने॒नस᳚म्॥

## उशन्तस्त्वा हवामह उशन्तः

तै॰सं॰ २.६.१२

उ॒शन्त॑स्त्वा हवामह उ॒शन्तः॒ समि॑धीमहि। 
उ॒शन्नु॑श॒त आ व॑ह पि॒तॄन् ह॒विषे॒ अत्त॑वे॥ 
त्वँ सो॑म॒ प्रचि॑कितो मनी॒षा त्वँ रजि॑ष्ठ॒मनु॑ नेषि॒ पन्था᳚म्। 
तव॒ प्रणी॑ती पि॒तरो॑ न इन्दो दे॒वेषु॒ रत्न॑मभजन्त॒ धीराः᳚॥ 
त्वया॒ हि नः॑ पि॒तरः॑ सोम॒ पूर्वे॒ कर्मा॑णि च॒क्रुः प॑वमान॒ धीराः᳚। 
व॒न्वन्नवा॑तः परि॒धीँरपो᳚र्णु वी॒रेभि॒रश्वै᳚र्म॒घवा॑ भव नः॥ 

त्वँ सो॑म पि॒तृभिः॑ संविदा॒नोऽनु॒ द्यावा॑पृथि॒वी आ त॑तन्थ। 
तस्मै॑ त इन्दो ह॒विषा॑ विधेम व॒यꣴ स्या॑म॒ पत॑यो रयी॒णाम्॥ 
अग्नि॑ष्वात्ताः पितर॒ एह ग॑च्छत॒ सदः॑सदः सदत सुप्रणीतयः। 
अ॒त्ता ह॒वीँषि॒ प्रय॑तानि ब॒र्हिष्यथा॑ र॒यिँ सर्व॑वीरं दधातन॥ 
बर्हि॑षदः पितर ऊ॒त्य॑र्वागि॒मा वो॑ ह॒व्या च॑कृमा जु॒षध्व᳚म्। 
त आ ग॒ताव॑सा शन्त॒॑मेनाथा॒स्मभ्यँ॒ शं योर॑र॒पो द॑धात॥ 

आऽहं पि॒तॄन् सु॑वि॒दत्राँ॑ अवित्सि॒ नपा॑तं च वि॒क्रम॑णं च॒ विष्णोः᳚। 
ब॒र्हि॒षदो॒ ये स्व॒धया॑ सु॒तस्य॒ भज॑न्त पि॒त्वस्त इ॒हाग॑मिष्ठाः॥ 
उप॑हूताः पि॒तरः॑ सो॒म्यासो॑ बर्हि॒ष्ये॑षु नि॒धिषु॑ प्रि॒येषु॑। 
त आ ग॑मन्तु॒ त इ॒ह श्रु॑व॒न्त्वधि॑ ब्रुवन्तु॒ ते अ॑वन्त्व॒स्मान्॥ 
उदी॑रता॒मव॑र॒ उत्परा॑स॒ उन्म॑ध्य॒माः पि॒तरः॑ सो॒म्यासः॑। 

असुं॒ य ई॒युर॑वृ॒का ऋ॑त॒ज्ञास्ते नो॑ऽवन्तु पि॒तरो॒ हवे॑षु॥ 
इ॒दं पि॒तृभ्यो॒ नमो॑ अस्त्व॒द्य ये पूर्वा॑सो॒ य उप॑रास ई॒युः। 
ये पार्थि॑वे॒ रज॒स्या निष॑त्ता॒ ये वा॑ नू॒नँ सु॑वृ॒जना॑सु वि॒क्षु ॥ 
अधा॒ यथा॑ नः पि॒तरः॒ परा॑सः प्र॒त्नासो॑ अग्न ऋ॒तमा॑शुषा॒णाः। 
शुचीद॑य॒न् दीधि॑तिमुक्थ॒शासः॒ क्षामा॑ भि॒न्दन्तो॑ अरु॒णीरप॑ व्रन्॥ 

यद॑ग्ने कव्यवाहन पि॒तॄन् यक्ष्यृ॑ता॒वृधः॑। 
प्र च॑ ह॒व्यानि॑ वक्ष्यसि दे॒वेभ्य॑श्च पि॒तृभ्य॒ आ ॥ 
त्वम॑ग्न ईडि॒तो जा॑तवे॒दोऽवा᳚ड्ढ॒व्यानि॑ सुर॒भीणि॑ कृ॒त्वा। 
प्रादाः᳚ पि॒तृभ्यः॑ स्व॒धया॒ ते अ॑क्षन्न॒द्धि त्वं दे॑व॒ प्रय॑ता ह॒वीँषि॑॥ 
मात॑ली क॒व्यैर्य॒मो अङ्गि॑रोभि॒र्बृह॒स्पति॒रृक्व॑भिर्वावृधा॒नः। 
याꣴश्च॑ दे॒वा वा॑वृ॒धुर्ये च॑ दे॒वान् स्वाहा॒ऽन्ये स्व॒धया॒ऽन्ये म॑दन्ति॥ 

इ॒मं य॑म प्रस्त॒रमा हि सीदाङ्गि॑रोभिः पि॒तृभिः॑ संविदा॒नः। 
आ त्वा॒ मन्त्राः᳚ कविश॒स्ता व॑हन्त्वे॒ना रा॑जन् ह॒विषा॑ मादयस्व॥ 
अङ्गि॑रोभि॒रा ग॑हि य॒ज्ञिये॑भि॒र्यम॑ वैरू॒पैरि॒ह मा॑दयस्व। 
विव॑स्वन्तँ हुवे॒ यः पि॒ता ते॒ऽस्मिन् य॒ज्ञे ब॒र्हिष्या नि॒षद्य॑॥ 
अङ्गि॑रसो नः पि॒तरो॒ नव॑ग्वा॒ अथ॑र्वाणो॒ भृग॑वः सो॒म्यासः॑। 
तेषां᳚ व॒यँ सु॑म॒तौ य॒ज्ञिया॑ना॒मपि॑ भ॒द्रे सौ॑मन॒से स्या॑म॥

## भक्षेहि मा विश

तै॰सं॰ ३.२.५

भक्षेहि॒ माऽवि॑श दीर्घायु॒त्वाय॑ शन्तनु॒त्वाय॑ रा॒यस्पोषा॑य॒ वर्च॑से सुप्रजा॒स्त्वायेहि॑ वसो पुरोवसो प्रि॒यो मे॑ हृ॒दो᳚ऽस्य॒श्विनो᳚स्त्वा बा॒हुभ्याँ॑ सघ्यासं नृ॒चक्ष॑सं त्वा देव सोम सु॒चक्षा॒ अव॑ ख्येषं म॒न्द्राऽभिभू॑तिः के॒तुर्य॒ज्ञानां॒ वाग्जु॑षा॒णा सोम॑स्य तृप्यतु म॒न्द्रा स्व॑र्वा॒च्यदि॑ति॒रना॑हतशीर्ष्णी॒ वाग् जु॑षा॒णा सोम॑स्य तृप्य॒त्वेहि॑ विश्वचर्षणे॥ 

शं॒भूर्म॑यो॒भूः स्व॒स्ति मा॑ हरिवर्ण॒ प्र च॑र॒ क्रत्वे॒ दक्षा॑य रा॒यस्पोषा॑य सुवी॒रता॑यै॒ मा मा॑ राज॒न् वि बी॑भिषो॒ मा मे॒ हार्दि॑ त्वि॒षा व॑धीः। 
वृष॑णे॒ शुष्मा॒याऽयु॑षे॒ वर्च॑से॥ 
वसु॑मद्गणस्य सोम देव ते मति॒विदः॑ प्रातःसव॒नस्य॑ गाय॒त्रछ॑न्दस॒ इन्द्र॑पीतस्य॒ नरा॒शँस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयामि रु॒द्रव॑द्‌गणस्य सोम देव ते मति॒विदो॒ माध्यं॑दिनस्य॒ सव॑नस्य त्रि॒ष्टुप्छ॑न्दस॒ इन्द्र॑पीतस्य॒ नरा॒शँस॑पीतस्य 
पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयाम्यादि॒त्यव॑द्गणस्य सोम देव ते मति॒विद॑स्तृ॒तीय॑स्य॒ सव॑नस्य॒ जग॑तीछन्दस॒ इन्द्र॑पीतस्य॒ नरा॒शँस॑पीतस्य पि॒तृपी॑तस्य॒ मधु॑मत॒ उप॑हूत॒स्योप॑हूतो भक्षयामि॥ 
आ प्या॑यस्व॒ समे॑तु ते वि॒श्वतः॑ सोम॒ वृष्णि॑यम्। 
भवा॒ वाज॑स्य संग॒थे॥ 
हिन्व॑ मे॒ गात्रा॑ हरिवो ग॒णान् मे॒ मा वि ती॑तृषः। 
शि॒वो मे॑ सप्त॒र्षीनुप॑ तिष्ठस्व॒ मा मेऽवा॒ङ् नाभि॒मति॑ गाः॥ 

अपा॑म॒ सोम॑म॒मृता॑ अभू॒माद॑र्श्म॒ ज्योति॒रवि॑दाम दे॒वान्। 
किम॒स्मान् कृ॑णव॒दरा॑तिः॒ किमु॑ धू॒र्तिर॑मृत॒ मर्त्य॑स्य॒॥ 
यन्म॑ आ॒त्मनो॑ मि॒न्दाऽभू॑द॒ग्निस्तत् पुन॒राहा᳚ऽर्जा॒तवे॑दा॒ विच॑र्षणिः। 
पुन॑र॒ग्निश्चक्षु॑रदा॒त् पुन॒रिन्द्रो॒ बृह॒स्पतिः॑। 
पुन॑र्मे अश्विना यु॒वं चक्षु॒रा ध॑त्तम॒क्ष्योः॥ 
इ॒ष्टय॑जुषस्ते देव सोम स्तु॒तस्तो॑मस्य॥ 

श॒स्तोक्थ॑स्य॒ हरि॑वत॒ इन्द्र॑पीतस्य॒ मधु॑मत॒ उप॑हूत॒स्योप॑हूतो भक्षयामि॥ 
आ॒पूर्याः॒ स्था मा॑ पूरयत प्र॒जया॑ च॒ धने॑न च ॥ 
ए॒तत्ते॑ तत॒ ये च॒ त्वामन्वे॒तत्ते॑ पितामह प्रपितामह॒ ये च॒ त्वामन्वत्र॑ पितरो यथाभा॒गं म॑न्दध्वं॒ नमो॑ वः पितरो॒ रसा॑य॒ नमो॑ वः पितरः॒ शुष्मा॑य॒ नमो॑ वः पितरो जी॒वाय॒ नमो॑ वः पितरः 
स्व॒धायै॒ नमो॑ वः पितरो म॒न्यवे॒ नमो॑ वः पितरो घो॒राय॒ पित॑रो॒ नमो॑ वो॒ य ए॒तस्मि॑न् लो॒के स्थ यु॒ष्माꣴस्तेऽनु॒ ये᳚ऽस्मिन् लो॒के मां तेऽनु॒ य ए॒तस्मि॑न् लो॒के स्थ यू॒यं तेषां॒ वसि॑ष्ठा भूयास्त॒ ये᳚ऽस्मिन् लो॒के॑ऽहं तेषां॒ वसि॑ष्ठो भूयासं॒ प्रजा॑पते॒ न त्वदे॒तान्य॒न्यो विश्वा॑ जा॒तानि॒ परि॒ ता ब॑भूव॥ 

यत्का॑मास्ते जुहु॒मस्तन्नो॑ अस्तु व॒यꣴ स्या॑म॒ पत॑यो रयी॒णाम्॥ 
दे॒वकृ॑त॒स्यैन॑सोऽव॒यज॑नमसि मनु॒ष्य॑कृत॒स्यैन॑सोऽव॒यज॑नमसि पि॒तृकृ॑त॒स्यैन॑सोऽव॒यज॑नमस्य॒प्सु धौ॒तस्य॑ सोम देव ते॒ नृभिः॑ सु॒तस्ये॒ष्टय॑जुषः स्तु॒तस्तो॑मस्य श॒स्तोक्थ॑स्य॒ यो भ॒क्षो अ॑श्व॒सनि॒र्यो गो॒सनि॒स्तस्य॑ ते पि॒तृभि॑र्भ॒क्षंकृ॑त॒स्योप॑हूत॒स्योप॑हूतो भक्षयामि॥

## ध्रुवाऽसि धरुणाऽस्तृता

तै॰सं॰ ४.२.९

ध्रु॒वाऽसि॑ ध॒रुणाऽस्तृ॑ता वि॒श्वक॑र्मणा॒ सुकृ॑ता। 
मा त्वा॑ समु॒द्र उद् व॑धी॒न्मा सु॑प॒र्णोऽव्य॑थमाना पृथि॒वीं दृँ॑ह॥ 
प्र॒जाप॑तिस्त्वा सादयतु पृथि॒व्याः पृ॒ष्ठे व्यच॑स्वतीं॒ प्रथ॑स्वतीं॒ प्रथो॑ऽसि पृथि॒व्य॑सि॒ भूर॑सि॒ भूमि॑र॒स्यदि॑तिरसि वि॒श्वधा॑या॒ विश्व॑स्य॒ भुव॑नस्य ध॒र्त्री पृ॑थि॒वीं य॑च्छ पृथि॒वीं दृँ॑ह पृथि॒वीं मा हिँ॑सी॒र्विश्व॑स्मै प्रा॒णाया॑पा॒नाय॑ व्या॒नायो॑दा॒नाय॑ प्रति॒ष्ठायै॑ 
च॒रित्रा॑या॒ग्निस्त्वा॒ऽभि पा॑तु म॒ह्या स्व॒स्त्या छ॒र्दिषा॒ शन्त॑मेन॒ तया॑ दे॒वत॑याऽङ्गिर॒स्वद्ध्रु॒वा सी॑द। 
काण्डा᳚त्काण्डात् प्र॒रोह॑न्ती॒ परु॑षःपरुषः॒ परि॑। 
ए॒वा नो॑ दूर्वे॒ प्र त॑नु स॒हस्रे॑ण श॒तेन॑ च॥ 
या श॒तेन॑ प्रत॒नोषि॑ स॒हस्रे॑ण वि॒रोह॑सि। 
तस्या᳚स्ते देवीष्टके वि॒धेम॑ ह॒विषा॑ व॒यम्॥ 
अषा॑ढाऽसि॒ सह॑माना॒ सह॒स्वारा॑तीः॒ सह॑स्वारातीय॒तः सह॑स्व॒ पृत॑नाः॒ सह॑स्व पृतन्य॒तः। 

स॒हस्र॑वीर्याऽसि॒ सा मा॑ जिन्व॥ 
मधु॒ वाता॑ ऋताय॒ते मधु॑ क्षरन्ति॒ सिन्ध॑वः। 
माध्वी᳚र्नः स॒न्त्वोष॑धीः॥ 
मधु॒ नक्त॑मु॒तोषसि॒ मधु॑म॒त् पार्थि॑वँ॒ रजः॑। 
मधु॒ द्यौर॑स्तु नः पि॒ता॥ 
मधु॑मान्नो॒ वन॒स्पति॒र्मधु॑माँ अस्तु॒ सूर्यः॑। 
माध्वी॒र्गावो॑ भवन्तु नः॥ 
म॒ही द्यौः पृ॑थि॒वी च॑ न इ॒मं य॒ज्ञं मि॑मिक्षताम्। 
पि॒पृ॒तां नो॒ भरी॑मभिः॥ 

तद् विष्णोः᳚ पर॒मं प॒दँ सदा॑ पश्यन्ति सू॒रयः॑। 
दि॒वीव॒ चक्षु॒रात॑तम्॥ 
ध्रु॒वाऽसि॑ पृथिवि॒ सह॑स्व पृतन्य॒तः। 
स्यू॒ता दे॒वेभि॑र॒मृते॒नाऽगाः᳚ ॥ 
यास्ते॑ अग्ने॒ सूर्ये॒ रुच॑ उद्य॒तो दिव॑मात॒न्वन्ति॑ र॒श्मिभिः॑। 
ताभिः॒ सर्वा॑भी रु॒चे जना॑य नस्कृधि॥ 
या वो॑ देवाः॒ सूर्ये॒ रुचो॒ गोष्वश्वे॑षु॒ या रुचः॑। 
इन्द्रा᳚ग्नी॒ ताभिः॒ सर्वा॑भी॒ रुचं॑ नो धत्त बृहस्पते॥ 

वि॒राट् ज्योति॑रधारयत् स॒म्राड् ज्योति॑रधारयत् स्व॒राड् ज्योति॑रधारयत्। 
अग्ने॑ यु॒क्ष्वा हि ये तवाश्वा॑सो देव सा॒धवः॑। 
अरं॒ वह॑न्त्या॒शवः॑॥ 
यु॒क्ष्वा हि दे॑व॒हूत॑माँ॒ अश्वाँ॑ अग्ने र॒थीरि॑व। 
नि॒ होता॑ पू॒र्व्यः स॑दः॥ 
द्र॒प्सश्च॑स्कन्द पृथि॒वीमनु॒ द्यामि॒मं च॒ योनि॒मनु॒ यश्च॒ पूर्वः॑। 
तृ॒तीयं॒ योनि॒मनु॑ सं॒चर॑न्तं द्र॒प्सं जु॑हो॒म्यनु॑ स॒प्त होत्राः᳚॥ 

अभू॑दि॒दं विश्व॑स्य॒ भुव॑नस्य॒ वाजि॑नम॒ग्नेर्वै᳚श्वान॒रस्य॑ च। 
अ॒ग्निर्ज्योति॑षा॒ ज्योति॑ष्मान् रु॒क्मो वर्च॑सा॒ वर्च॑स्वान्॥ 
ऋ॒चे त्वा॑ रु॒चे त्वा॒ समित् स्र॑वन्ति स॒रितो॒ न धेनाः᳚। 
अ॒न्तर्हृ॒दा मन॑सा पू॒यमा॑नाः। 
घृ॒तस्य॒ धारा॑ अ॒भि चा॑कशीमि। 
हि॒र॒ण्ययो॑ वेत॒सो मध्य॑ आसाम्। 
तस्मि᳚न् सुप॒र्णो म॑धु॒कृत् कु॑ला॒यी भज॑न्नास्ते॒ मधु॑ दे॒वता᳚भ्यः। 
तस्या॑ऽसते॒ हर॑यः स॒प्त तीरे᳚ स्व॒धां दुहा॑ना अ॒मृत॑स्य॒ धारा᳚म्॥

## यास्ते अग्ने समिधः

तै॰सं॰ ५.७.८

यास्ते॑ अग्ने स॒मिधो॒ यानि॒ धाम॒ या जि॒ह्वा जा॑तवेदो॒ यो अ॒र्चिः। 
ये ते॑ अग्ने मे॒डयो॒ य इन्द॑व॒स्तेभि॑रा॒त्मानं॑ चिनुहि प्रजा॒नन्॥ 
उ॒त्स॒न्न॒य॒ज्ञो वा ए॒ष यद॒ग्निः किं वाऽहै॒तस्य॑ क्रि॒यते॒ किं वा॒ न यद्वा अ॑ध्व॒र्युर॒ग्नेश्चि॒न्वन्न॑न्त॒रेत्या॒त्मनो॒ वै तद॒न्तरे॑ति॒ यास्ते॑ अग्ने स॒मिधो॒ यानि॒ []
धामेत्या॑है॒षा वा अ॒ग्नेः स्व॑यंचि॒तिर॒ग्निरे॒व तद॒ग्निं चि॑नोति॒ नाध्व॒र्युरा॒त्मनो॒ऽन्तरे॑ति॒ चत॑स्र॒ आशाः॒ प्र च॑रन्त्व॒ग्नय॑ इ॒मं नो॑ य॒ज्ञं न॑यतु प्रजा॒नन्। 
घृ॒तं पिन्व॑न्न॒जरँ॑ सु॒वीरं॒ ब्रह्म॑ स॒मिद् भ॑व॒त्याहु॑तीनाम्॥ 
सु॒व॒र्गाय॒ वा ए॒ष लो॒कायोप॑ धीयते॒ यत् कू॒र्मश्चत॑स्र॒ आशाः॒ प्र च॑रन्त्व॒ग्नय॒ इत्या॑ह॥ 

दिश॑ ए॒वैतेन॒ प्र जा॑नाती॒मं नो॑ य॒ज्ञं न॑यतु प्रजा॒नन्नित्या॑ह सुव॒र्गस्य॑ लो॒कस्या॒भिनी᳚त्यै॒ ब्रह्म॑ स॒मिद् भ॑व॒त्याहु॑तीना॒मित्या॑ह॒ ब्रह्म॑णा॒ वै दे॒वाः सु॑व॒र्गं लो॒कमा॑य॒न् यद् ब्रह्म॑ण्वत्योप॒दधा॑ति॒ ब्रह्म॑णै॒व तद् यज॑मानः सुव॒र्गं लो॒कमे॑ति प्र॒जाप॑ति॒र्वा ए॒ष यद॒ग्निस्तस्य॑ प्र॒जाः प॒शव॒श्छन्दाँ॑सि रू॒पँ सर्वा॒न् वर्णा॒निष्ट॑कानां कुर्याद् रू॒पेणै॒व प्र॒जां प॒शूञ्छन्दाँ॒स्यव॑ रु॒न्धेऽथो᳚ प्र॒जाभ्य॑ ए॒वैनं॑ प॒शुभ्य॒श्छन्दो᳚भ्योऽव॒रुध्य॑ चिनुते॥

## आशुः शिशानो

अनुवाकोऽयं गतम् (315)

## उदेनमुत्तरां नयेति

तै॰सं॰ ५.४.६

उदे॑नमुत्त॒रां न॒येति॑ स॒मिध॒ आ द॑धाति॒ यथा॒ जनं॑ य॒ते॑ऽव॒सं क॒रोति॑ ता॒दृगे॒व तत् ति॒स्र आ द॑धाति त्रि॒वृद्वा अ॒ग्निर्यावा॑ने॒वाग्निस्तस्मै॑ भाग॒धेयं॑ करो॒त्यौदु॑म्बरीर्भव॒न्त्यूर्ग्वा उ॑दु॒म्बर॒ ऊर्ज॑मे॒वास्मा॒ अपि॑ दधा॒त्युदु॑ त्वा॒ विश्वे॑ दे॒वा इत्या॑ह प्रा॒णा वै विश्वे॑ दे॒वाः प्रा॒णै[]रे॒वैन॒मुद्य॑च्छ॒तेऽग्ने॒ 
भर॑न्तु॒ चित्ति॑भि॒रित्या॑ह॒ यस्मा॑ ए॒वैनं॑ चि॒त्तायो॒द्यच्छ॑ते॒ तेनै॒वैनँ॒ सम॑र्धयति॒ पञ्च॒ दिशो॒ दैवी᳚र्य॒ज्ञम॑वन्तु दे॒वीरित्या॑ह॒ दिशो॒ ह्ये॑षोऽनु॑ प्र॒च्यव॒तेऽपाम॑तिं दुर्म॒तिं बाध॑माना॒ इता॑ह॒ रक्ष॑सा॒मप॑हत्यै रा॒यस्पोषे॑ य॒ज्ञप॑तिमा॒भजन्ती॒रित्या॑ह प॒शवो॒ वै रा॒यस्पोषः॑ [] 
प॒शूने॒वाव॑ रुन्धे ष॒ड्भिर्ह॑रति॒ षड् वा ऋ॒तव॑ ऋ॒तुभि॑रे॒वैनँ॑ हरति॒ द्वे प॑रि॒गृह्य॑वती भवतो॒ रक्ष॑सा॒मप॑हत्यै॒ सूर्य॑रश्मि॒र्हरि॑केशः पु॒रस्ता॒दित्या॑ह॒ प्रसू᳚त्यै॒ ततः॑ पाव॒का आ॒शिषो॑ नो जुषन्ता॒मित्या॒हान्नं॒ वै पा॑व॒कोऽन्न॑मे॒वाव॑ रुन्धे देवासु॒राः संय॑त्ता आस॒न् ते दे॒वा ए॒तदप्र॑तिरथमपश्य॒न् तेन॒ वै ते᳚ऽप्र॒त्य[]सु॑रान् 
अजय॒न् तदप्र॑तिरथस्याप्रतिरथ॒त्वं यदप्र॑तिरथं द्वि॒तीयो॒ होता॒ऽन्वाहाप्र॒त्ये॑व तेन॒ यज॑मानो॒ भ्रातृ॑व्यान् जय॒त्यथो॒ अन॑भिजितमे॒वाभि ज॑यति दश॒र्चं भ॑वति॒ दशा᳚क्षरा वि॒राड् वि॒राजे॒मौ लो॒कौ विधृ॑ताव॒नयो᳚र्लो॒कयो॒र्विधृ॑त्या॒ अथो दशा᳚क्षरा वि॒राडन्नं॑ वि॒राड् वि॒राज्ये॒वान्नाद्ये॒ प्रति॑ तिष्ठ॒त्यस॑दिव॒ वा अ॒न्तरि॑क्षम॒न्तरि॑क्षमि॒वाग्नी᳚ध्र॒माग्नी᳚ध्रे[]ऽश्मा॑नं॒ 
नि द॑धाति स॒त्त्वाय॒ द्वाभ्यां॒ प्रति॑ष्ठित्यै वि॒मान॑ ए॒ष दि॒वो मध्य॑ आस्त॒ इत्या॑ह॒ व्ये॑वैतया॑ मिमीते॒ मध्ये॑ दि॒वो निहि॑तः॒ पृश्नि॒रश्मेत्या॒हान्नं॒ वै पृश्न्यन्न॑मे॒वाव॑ रुन्धे चत॒सृभि॒रा पुच्छा॑देति च॒त्वारि॒ छन्दाँ॑सि॒ छन्दो॑भिरे॒वेन्द्रं॒ विश्वा॑ अवीवृध॒न्नित्या॑ह॒ वृद्धि॑मे॒वोपाव॑र्तते॒ वाजा॑नाँ॒ सत्प॑तिं॒ पतिमि[]त्या॒हान्नं॒ 
वै वाजोऽन्न॑मे॒वाव॑ रुन्धे सुम्न॒हूर्य॒ज्ञो दे॒वाँ आ च॑ वक्ष॒दित्या॑ह प्र॒जा वै प॒शवः॑ सु॒म्नं प्र॒जामे॒व प॒शूना॒त्मन् ध॑त्ते॒ यक्ष॑द॒ग्निर्दे॒वो दे॒वाँ आ च॑ वक्ष॒दित्या॑ह स्व॒गाकृ॑त्यै॒ वाज॑स्य मा प्रस॒वेनो᳚द् ग्रा॒भेणोद॑ग्रभी॒दित्या॑हा॒सौ वा आ॑दि॒त्य उ॒द्यन्नु॑द् ग्रा॒भ ए॒ष नि॒म्रोचं॑ निग्रा॒भो ब्रह्म॑णै॒वात्मान॑मुद्गृ॒ह्णाति॒ ब्रह्म॑णा॒ भ्रातृ॑व्यं॒ नि गृ॑ह्णाति॥

## अग्न उदधे या त इषुः

तै॰सं॰ ५.५.९

अग्न॑ उदधे॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूया॒स्माग्ने॑ दुध्र गह्य किँशिल वन्य॒ या त॒ इषु॑र्यु॒वा नाम॒ तया॑ नो मृड॒ तस्या᳚स्ते॒ नम॒स्तस्या᳚स्त॒ उप॒ जीव॑न्तो भूयास्म॒ पञ्च॒ वा ए॒ते᳚ऽग्नयो॒ यच्चित॑य उद॒धिरे॒व नाम॑ प्रथ॒मो दु॒ध्रो []
द्वि॒तीयो॒ गह्य॑स्तृ॒तीयः॑ किँशि॒लश्च॑तु॒र्थो वन्यः॑ पञ्च॒मस्तेभ्यो॒ यदाहु॑ती॒र्न जु॑हु॒याद॑ध्व॒र्युं च॒ यज॑मानं च॒ प्र द॑हेयु॒र्यदे॒ता आहु॑तीर्जु॒होति॑ भाग॒धेये॑नै॒वैना᳚ञ्छमयति॒ नाऽर्ति॒मार्छ॑त्यध्व॒र्युर्न यज॑मानो॒ वाङ् म॑ आ॒सन् न॒सोः प्रा॒णो᳚ऽक्ष्योश्चक्षुः॒ कर्ण॑योः॒ श्रोत्रं॑ बाहु॒वोर्बल॑मूरु॒वोरोजोऽरि॑ष्टा॒ विश्वा॒न्यङ्गा॑नि त॒नू[]स्त॒नुवा॑ 
मे स॒ह नम॑स्ते अस्तु॒ मा मा॑ हिँसी॒रप॒ वा ए॒तस्मा᳚त् प्रा॒णाः क्रा॑मन्ति॒ यो᳚ऽग्निं चि॒न्वन्न॑धि॒क्राम॑ति॒ वाङ् म॑ आ॒सन् न॒सोः प्रा॒ण इत्या॑ह प्रा॒णाने॒वाऽत्मन् ध॑त्ते॒ यो रु॒द्रो अ॒ग्नौ यो अ॒प्सु य ओष॑धीषु॒ यो रु॒द्रो विश्वा॒ भुव॑नाऽवि॒वेश॒ तस्मै॑ रु॒द्राय॒ नमो॑ अ॒स्त्वाहु॑तिभागा॒ वा अ॒न्ये रु॒द्रा ह॒विर्भा॑गा []
अ॒न्ये श॑तरु॒द्रीयँ॑ हु॒त्वा गा॑वीधु॒कं च॒रुमे॒तेन॒ यजु॑षा चर॒माया॒मिष्ट॑कायां॒ नि द॑ध्याद् भाग॒धेये॑नै॒वैनँ॑ शमयति॒ तस्य॒ त्वै श॑तरु॒द्रीयँ॑ हु॒तमित्या॑हु॒र्यस्यै॒तद॒ग्नौ क्रि॒यत॒ इति॒ वस॑वस्त्वा रु॒द्रैः पु॒रस्ता᳚त् पान्तु पि॒तर॑स्त्वा य॒मरा॑जानः पि॒तृभि॑र्दक्षिण॒तः पा᳚न्त्वादि॒त्यास्त्वा॒ विश्वै᳚र्दे॒वैः प॒श्चात् पा᳚न्तु द्युता॒नस्त्वा॑ मारु॒तो म॒रुद्भि॑रुत्तर॒तः पा॑तु []
दे॒वास्त्वेन्द्र॑ज्येष्ठा॒ वरु॑णराजानो॒ ऽधस्ता᳚च्चो॒परि॑ष्टाच्च पान्तु॒ न वा ए॒तेन॑ पू॒तो न मेध्यो॒ न प्रोक्षि॑तो॒ यदे॑न॒मतः॑ प्रा॒चीनं॑ प्रो॒क्षति॒ यत् संचि॑त॒माज्ये॑न प्रो॒क्षति॒ तेन॑ पू॒तस्तेन॒ मेध्य॒स्तेन॒ प्रोक्षि॑तः॥

## शिरो वा एतद्यज्ञस्य

तै॰सं॰ ६.२.११

शिरो॒ वा ए॒तद्य॒ज्ञस्य॒ यद्ध॑वि॒र्धानं॑ प्रा॒णा उ॑पर॒वा ह॑वि॒र्धाने॑ खायन्ते॒ तस्मा᳚च्छी॒र्षन् प्रा॒णा अ॒धस्ता᳚त् खायन्ते॒ तस्मा᳚द॒धस्ता᳚च्छी॒र्ष्णः प्रा॒णा र॑क्षो॒हणो॑ वलग॒हनो॑ वैष्ण॒वान् ख॑ना॒मीत्या॑ह वैष्ण॒वा हि दे॒वत॑योपर॒वा असु॑रा॒ वै नि॒र्यन्तो॑ दे॒वानां᳚ प्रा॒णेषु॑ वल॒गान् न्य॑खन॒न् तान् बा॑हुमा॒त्रेऽन्व॑विन्द॒न् तस्मा᳚द् बाहुमा॒त्राः खा॑यन्त इ॒दम॒हं तं व॑ल॒गमुद् व॑पामि॒ []
यं नः॑ समा॒नो यमस॑मानो निच॒खानेत्या॑ह॒ द्वौ वाव पुरु॑षौ॒ यश्चै॒व स॑मा॒नो यश्चास॑मानो॒ यमे॒वास्मै॒ तौ व॑ल॒गं नि॒खन॑त॒स्तमे॒वोद् व॑पति॒ सं तृ॑णत्ति॒ तस्मा॒त् संतृ॑ण्णा अन्तर॒तः प्रा॒णा न सं भि॑नत्ति॒ तस्मा॒दसं॑भिन्नाः प्रा॒णा अ॒पोऽव॑ नयति॒ तस्मा॑दा॒र्द्रा अ॑न्तर॒तः प्रा॒णा यव॑मती॒रव॑ नयत्यू॒[]र्ग्वै 
यवः॑ प्रा॒णा उ॑पर॒वाः प्रा॒णेष्वे॒वोर्जं॑ दधाति ब॒र्हिरव॑ स्तृणाति॒ तस्मा᳚ल्लोम॒शा अ॑न्तर॒तः प्रा॒णा आज्ये॑न॒ व्याघा॑रयति॒ तेजो॒ वा आज्यं॑ प्रा॒णा उ॑पर॒वाः प्रा॒णेष्वे॒व तेजो॑ दधाति॒ हनू॒ वा ए॒ते य॒ज्ञस्य॒ यद॑धि॒षव॑णे॒ न सं तृ॑ण॒त्त्यसं॑तृण्णे॒ हि हनू॒ अथो॒ खलु॑ दीर्घसो॒मे सं॒तृद्ये॒ धृत्यै॒ शिरो॒ वा ए॒तद्य॒ज्ञस्य॒ यद्ध॑वि॒र्धानं॑ []
प्रा॒णा उ॑पर॒वा हनू॑ अधि॒षव॑णे जि॒ह्वा चर्म॒ ग्रावा॑णो॒ दन्ता॒ मुख॑माहव॒नीयो॒ नासि॑कोत्तरवे॒दिरु॒दरँ॒ सदो॑ य॒दा खलु॒ वै जि॒ह्वया॑ द॒त्स्वधि॒ खाद॒त्यथ॒ मुखं॑ गच्छति य॒दा मुखं॒ गच्छ॒त्यथो॒दरं॑ गच्छति॒ तस्मा᳚द्धवि॒र्धाने॒ चर्म॒न्नधि॒ ग्राव॑भिरभि॒षुत्या॑ऽहव॒नीये॑ हु॒त्वा प्र॒त्यञ्चः॑ प॒रेत्य॒ सद॑सि भक्षयन्ति॒ यो वै वि॒राजो॑ यज्ञमु॒खे दोहं॒ वेद॑ दु॒ह ए॒वै[]ना॑मि॒यं 
वै वि॒राट् त॒स्यै त्वक् चर्मोधो॑ऽधि॒षव॑णे॒ स्तना॑ उपर॒वा ग्रावा॑णो व॒त्सा ऋ॒त्विजो॑ दुहन्ति॒ सोमः॒ पयो॒ य ए॒वं वेद॑ दु॒ह ए॒वैना᳚म्॥

## असावादितोऽस्मिन् लोके

तै॰सं॰ ७.३.१०

अ॒सावा॑दि॒त्यो᳚ऽस्मिन् लो॒क आ॑सी॒त्तं दे॒वाः पृ॒ष्ठैः प॑रि॒गृह्य॑ सुव॒र्गं लो॒कम॑गमय॒न् परै॑र॒वस्ता॒त् पर्य॑गृह्णन् दिवाकी॒र्त्ये॑न सुव॒र्गे लो॒के प्रत्य॑स्थापय॒न् परैः᳚ प॒रस्ता॒त् पर्य॑गृह्णन् पृ॒ष्ठैरु॒पावा॑रोह॒न् स वा अ॒सावा॑दि॒त्यो᳚ऽमुष्मि॑न् लो॒के परै॑रुभ॒यतः॒ परि॑गृहीतो॒ यत् पृ॒ष्ठानि॒ भव॑न्ति सुव॒र्गमे॒व तैर्लो॒कं यज॑माना यन्ति॒ परै॑र॒वस्ता॒त् परि॑ गृह्णन्ति दिवाकी॒र्त्ये॑न []
सुव॒र्गे लो॒के प्रति॑ तिष्ठन्ति॒ परैः᳚ प॒रस्ता॒त् परि॑ गृह्णन्ति पृ॒ष्ठैरु॒पाव॑रोहन्ति॒ यत् परे॑ प॒रस्ता॒न्न स्युः परा᳚ञ्चः सुव॒र्गाल्लो॒कान्निष्प॑द्येर॒न् यद॒वस्ता॒न्न स्युः प्र॒जा निर्द॑हेयुर॒भितो॑ दिवाकी॒र्त्यं॑ परः॑सामानो भवन्ति सुव॒र्ग ए॒वैना᳚न् लो॒क उ॑भ॒यतः॒ परि॑ गृह्णन्ति॒ यज॑माना॒ वै दि॑वाकी॒र्त्यँ॑ संवत्स॒रः परः॑सामानो॒ऽभितो॑ दिवाकी॒र्त्यं॑ परः॑सामानो भवन्ति संवत्स॒र ए॒वोभ॒यतः॒ []
प्रति॑ तिष्ठन्ति पृ॒ष्ठं वै दि॑वाकी॒र्त्यं॑ पा॒र्श्वे परः॑सामानो॒ऽभितो॑ दिवाकी॒र्त्यं॑ परः॑सामानो भवन्ति॒ तस्मा॑द॒भितः॑ पृ॒ष्ठं पा॒र्श्वे भूयि॑ष्ठा॒ ग्रहा॑ गृह्यन्ते॒ भूयि॑ष्ठँ शस्यते य॒ज्ञस्यै॒व तन्म॑ध्य॒तो ग्र॒न्थिं ग्र॑थ्न॒न्त्यवि॑स्रँसाय स॒प्त गृ॑ह्यन्ते स॒प्त वै शी᳚र्ष॒ण्याः᳚ प्रा॒णाः प्रा॒णाने॒व यज॑मानेषु दधति॒ यत् प॑रा॒चीना॑नि पृ॒ष्ठानि॒ भव॑न्त्य॒मुमे॒व तैर्लो॒कम॒भ्यारो॑हन्ति॒ यदि॒मं लो॒कं न []
प्र॑त्यव॒रोहे॑यु॒रुद् वा॒ माद्ये॑यु॒र्यज॑मानाः॒ प्र वा॑ मीयेर॒न् यत् प्र॑ती॒चीना॑नि पृ॒ष्ठानि॒ भव॑न्ती॒ममे॒व तैर्लो॒कं प्र॒त्यव॑रोह॒न्त्यथो॑ अ॒स्मिन्ने॒व लो॒के प्रति॑ तिष्ठ॒न्त्यनु॑न्मादा॒येन्द्रो॒ वा अप्र॑तिष्ठित आसी॒त् स प्र॒जाप॑ति॒मुपा॑धाव॒त् तस्मा॑ ए॒तमे॑कविँशतिरा॒त्रं प्राय॑च्छ॒त् तमाह॑र॒त् तेना॑यजत॒ ततो॒ वै स प्रत्य॑तिष्ठ॒द्ये ब॑हुया॒जिनोऽप्र॑तिष्ठिताः॒ []
स्युस्त ए॑कविँशतिरा॒त्रमा॑सीर॒न् द्वाद॑श॒ मासाः॒ पञ्च॒र्तव॒स्त्रय॑ इ॒मे लो॒का अ॒सावा॑दि॒त्य ए॑कविँ॒श ए॒ताव॑न्तो॒ वै दे॑वलो॒कास्तेष्वे॒व य॑थापू॒र्वं प्रति॑ तिष्ठन्त्य॒सावा॑दि॒त्यो न व्य॑रोचत॒ स प्र॒जाप॑ति॒मुपा॑धाव॒त् तस्मा॑ ए॒तमे॑कविँशति रा॒त्रं प्राय॑च्छ॒त् तमाऽह॑र॒त् तेना॑यजत॒ ततो॒ वै सो॑ऽरोचत॒ य ए॒वं वि॒द्वाँस॑ एकविँशतिरा॒त्रमास॑ते॒ []
रोच॑न्त ए॒वैक॑विँशतिरा॒त्रो भ॑वति॒ रुग्वा ए॑कविँ॒शो रुच॑मे॒व ग॑च्छ॒न्त्यथो॑ प्रति॒ष्ठामे॒व प्र॑ति॒ष्ठा ह्ये॑कविँ॒शोऽतिरा॒त्राव॒भितो॑ भवतो ब्रह्मवर्च॒सस्य॒ परि॑गृहीत्यै॥

## सन्ततिर्वा एते ग्रहाः

तै॰ब्रा॰ १.२.३

संत॑ति॒र्वा ए॒ते ग्रहाः᳚। 
यत्परः॑ सामानः। 
वि॒षू॒वान्दि॑वाकी॒र्त्य᳚म्। 
यथा॒ शाला॑यै॒ पक्ष॑सी। 
ए॒वँ सं॑वत्स॒रस्य॒ पक्ष॑सी। 
यदे॒तेन गृ॒ह्येर॑न्। 
विषू॑ची संवत्स॒रस्य॒ पक्ष॑सी॒ व्यव॑स्रँसेयाताम्। 
आर्ति॒मार्छे॑युः। 
यदे॒ते गृ॒ह्यन्ते᳚। 
यथा॒ शाला॑यै॒ पक्ष॑सी मध्य॒मं वँ॒शम॒भि स॑मा॒यच्छ॑ति॥ 

ए॒वँ सं॑वत्स॒रस्य॒ पक्ष॑सी दिवाकी॒र्त्य॑म॒भि संत॑न्वन्ति। 
नार्ति॒मार्छ॑न्ति। 
ए॒क॒विँ॒शमह॑र्भवति। 
शु॒क्राग्रा॒ ग्रहा॑ गृह्यन्ते। 
प्रत्युत्त॑ब्ध्यै सय॒त्वाय॑। 
सौ॒र्य॑ ए॒तदहः॑ प॒शुराल॑भ्यते। 
सौ॒र्यो॑ऽतिग्रा॒ह्यो॑ गृह्यते। 
अह॑रे॒व रू॒पेण॒ सम॑र्धयन्ति। 
अथो॒ अह्न॑ ए॒वैष ब॒लिर्ह्रि॑यते। 
स॒प्तैतदह॑रतिग्रा॒ह्या॑ गृह्यन्ते॥ 

स॒प्त वै शी॑र्ष॒ण्याः᳚ प्रा॒णाः। 
अ॒सावा॑दि॒त्यः शिरः॑ प्र॒जाना᳚म्। 
शी॒र्षन्ने॒व प्र॒जानां᳚ प्रा॒णान्द॑धाति। 
तस्मा᳚त्स॒प्त शी॒र्षन्प्रा॒णाः। 
इन्द्रो॑ वृ॒त्रँ ह॒त्वा। 
असु॑रान्परा॒भाव्य॑। 
स इ॒माल्लो॒कान॒भ्य॑जयत्। 
तस्या॒सौ लो॒कोऽन॑भिजित आसीत्। 
तं वि॒श्वक॑र्मा भू॒त्वाऽभ्य॑जयत्। 
यद्वै᳚श्वकर्म॒णो गृ॒ह्यते᳚॥ 

सु॒व॒र्गस्य॑ लो॒कस्या॒भिजि॑त्यै। 
प्र वा ए॒ते᳚ऽस्माल्लो॒काच्च्य॑वन्ते। 
ये वै᳚श्वकर्म॒णं गृ॒ह्णते᳚। 
आ॒दि॒त्यः श्वो गृ॑ह्यते। 
इ॒यं वा अदि॑तिः। 
अ॒स्यामे॒व प्रति॑ तिष्ठन्ति। 
अ॒न्यो᳚न्यो गृह्येते। 
विश्वा᳚न्ये॒वान्येन॒ कर्मा॑णि कुर्वा॒णा य॑न्ति। 
अ॒स्याम॒न्येन॒ प्रति॑ तिष्ठन्ति। 
तावाऽप॑रा॒र्धात् सं॑वत्स॒रस्या॒न्यो᳚न्यो गृह्येते। 
तावु॒भौ स॒ह म॑हाव्र॒ते गृ॑ह्येते। 
य॒ज्ञस्यै॒वान्तं॑ ग॒त्वा। 
उ॒भयो᳚र्लो॒कयोः॒ प्रति॑ तिष्ठन्ति। 
अ॒र्क्य॑मु॒क्थं भ॑वति। 
अ॒न्नाद्य॒स्याव॑रुध्यै॥ 

## एकविंश एष भवति

तै॰ब्रा॰ १.२.४

ए॒क॒विँ॒श ए॒ष भ॑वति। 
ए॒तेन॒ वै दे॒वा ए॑कविँ॒शेन॑। 
आ॒दि॒त्यमि॒त उ॑त्त॒मँ सु॑व॒र्गं लो॒कमारो॑हयन्। 
स वा ए॒ष इ॒त ए॑कविँ॒शः। 
तस्य॒ दशा॒वस्ता॒दहा॑नि। 
दश॑ प॒रस्ता᳚त्। 
स वा ए॒ष वि॒राज्यु॑भ॒यतः॒ प्रति॑ष्ठितः। 
वि॒राजि॒ हि वा ए॒ष उ॑भ॒यतः॒ प्रति॑ष्ठितः। 
तस्मा॑दन्त॒रेमौ लो॒कौ यन्। 
सर्वे॑षु सुव॒र्गेषु॑ लो॒केष्व॑भि॒तप॑न्नेति॥ 

दे॒वा वा आ॑दि॒त्यस्य॑ सुव॒र्गस्य॑ लो॒कस्य॑। 
परा॑चोऽतिपा॒दाद॑बिभयुः। 
तं छन्दो॑भिरदृँह॒न्धृत्यै᳚। 
दे॒वा वा आ॑दि॒त्यस्य॑ सुव॒र्गस्य॑ लो॒कस्य॑। 
अवा॑चोऽवपा॒दाद॑बिभयुः। 
तं प॒ञ्चभी॑ र॒श्मिभि॒रुद॑वयन्। 
तस्मा॑देकविँ॒शेऽह॒न् पञ्च॑ दिवाकी॒र्त्या॑नि क्रियन्ते। 
र॒श्मयो॒ वै दि॑वाकी॒र्त्या॑नि। 
ये गा॑य॒त्रे। 
ते गा॑य॒त्रीषूत्त॑रयोः॒ पव॑मानयोः॥ 

म॒हादि॑वाकीर्त्यँ॒ होतुः॑ पृ॒ष्ठम्। 
वि॒क॒र्णं ब्र॑ह्मसा॒मम्। 
भा॒सो᳚ऽग्निष्टो॒मः। 
अथै॒तानि॒ परा॑णि। 
परै॒र्वै दे॒वा आ॑दि॒त्यँ सु॑व॒र्गं लो॒कम॑पारयन्। 
यदपा॑रयन्। 
तत्परा॑णां पर॒त्वम्। 
पा॒रय॑न्त्येनं॒ परा॑णि। 
य ए॒वं वेद॑। 
अथै॒तानि॒ स्परा॑णि। 
स्परै॒र्वै दे॒वा आ॑दि॒त्यँ सु॑व॒र्गं लो॒कम॑स्पारयन्। 
यदस्पा॑रयन्। 
तत्स्परा॑णाꣴ स्पर॒त्वम्। 
स्पा॒रय॑न्त्येन॒ꣴ स्परा॑णि। 
य ए॒वं वेद॑॥ 

## अप्रतिष्ठां वा एते गच्छन्ति

तै॰ब्रा॰ १.२.५

अप्र॑तिष्ठां॒ वा ए॒ते ग॑च्छन्ति। 
येषाँ॑ संवत्स॒रेऽना॒प्तेऽथ॑। 
ए॒का॒द॒शिन्या॒प्यते᳚। 
वै॒ष्ण॒वं वा॑म॒नमाल॑भन्ते। 
य॒ज्ञो वै विष्णुः॑। 
य॒ज्ञमे॒वाल॑भन्ते॒ प्रति॑ष्ठित्यै। 
ऐ॒न्द्रा॒ग्नमाल॑भन्ते। 
इ॒न्द्रा॒ग्नी वै दे॒वाना॒मया॑तयामानौ। 
ये ए॒व दे॒वते॒ अया॑तयाम्नी। 
ते ए॒वाल॑भन्ते॥ 

वै॒श्व॒दे॒वमाल॑भन्ते। 
दे॒वता॑ ए॒वाव॑रुन्धते। 
द्या॒वा॒पृ॒थि॒व्यां॑ धे॒नुमाल॑भन्ते। 
द्यावा॑पृथि॒व्योरे॒व प्रति॑ तिष्ठन्ति। 
वा॒य॒व्यं᳚ व॒त्समाल॑भन्ते। 
वा॒युरे॒वैभ्यो॑ यथाऽयत॒नाद्दे॒वता॒ अव॑रुन्धे। 
आ॒दि॒त्यामविं॑ व॒शामाल॑भन्ते। 
इ॒यं वा अदि॑तिः। 
अ॒स्यामे॒व प्रति॑ तिष्ठन्ति। 
मै॒त्रा॒व॒रु॒णीमाल॑भन्ते॥ 

मि॒त्रेणै॒व य॒ज्ञस्य॒ स्वि॑ष्टँ शमयन्ति। 
वरु॑णेन॒ दुरि॑ष्टम्। 
प्रा॒जा॒प॒त्यं तू॑प॒रं म॑हाव्र॒त आल॑भन्ते। 
प्रा॒जा॒प॒त्यो॑ऽतिग्रा॒ह्यो॑ गृह्यते। 
अह॑रे॒व रू॒पेण॒ सम॑र्धयन्ति। 
अथो॒ अह्न॑ ए॒वैष ब॒लिर्ह्रि॑यते। 
आ॒ग्ने॒यमाल॑भन्ते॒ प्रति॒ प्रज्ञा᳚त्यै। 
अ॒ज॒पे॒त्वान् वा ए॒ते पूर्वै॒र्मासै॒रव॑रुन्धते। 
यदे॒ते ग॒व्याः प॒शव॑ आल॒भ्यन्ते᳚। 
उ॒भये॑षां पशू॒नामव॑रुध्यै॥
यदति॑रिक्तामेकाद॒शिनी॑मा॒लभे॑रन्। 
अप्रि॑यं॒ भ्रातृ॑व्यम॒भ्यति॑रिच्येत। 
यद् द्वौद्वौ॑ प॒शू स॒मस्ये॑युः। 
कनी॑य॒ आयुः॑ कुर्वीरन्। 
यदे॒ते ब्राह्म॑णवन्तः प॒शव॑ आल॒भ्यन्ते᳚। 
नाप्रि॑यं॒ भ्रातृ॑व्यम॒भ्य॑ति॒रिच्य॑ते। 
न कनी॑य॒ आयुः॑ कुर्वते॥ 

## प्रजापतिः प्रजाः सृष्ट्वा 

तै॰ब्रा॰ १.२.६

प्र॒जाप॑तिः प्र॒जाः सृ॒ष्ट्वा वृ॒त्तो॑ऽशयत्। 
तं दे॒वा भू॒तानाँ॒ रसं॒ तेजः॑ सं॒भृत्य॑। 
तेनै॑नमभिषज्यन्। 
म॒हान॑वव॒र्तीति॑। 
तन्म॑हाव्र॒तस्य॑ महाव्रत॒त्वम्। 
म॒हद् व्र॒तमिति॑। 
तन्म॑हाव्र॒तस्य॑ महाव्रत॒त्वम्। 
म॒ह॒तो व्र॒तमिति॑। 
तन्म॑हाव्र॒तस्य॑ महाव्रत॒त्वम्। 
प॒ञ्च॒विँ॒शः स्तोमो॑ भवति॥ 

चतु॑र्विँशत्यर्धमासः संवत्स॒रः। 
यद्वा ए॒तस्मि॑न् संवत्स॒रेऽधि॒ प्राजा॑यत। 
तदन्नं॑ पञ्चविँ॒शम॑भवत्। 
म॒ध्य॒तः क्रि॑यते। 
म॒ध्य॒तो ह्यन्न॑मशि॒तं धि॒नोति॑। 
अथो॑ मध्य॒त ए॒व प्र॒जाना॒मूर्ग्धी॑यते। 
अथ॒ यद्वा इ॒दम॑न्त॒तः क्रि॒यते᳚। 
तस्मा॑दुद॒न्ते प्र॒जाः समे॑धन्ते। 
अ॒न्त॒तः क्रि॑यते प्र॒जन॑नायै॒व। 
त्रि॒वृच्छिरो॑ भवति॥ 

त्रे॒धा॒ वि॒हि॒तँ हि शिरः॑। 
लोम॑ छ॒वीरस्थि॑। 
परा॑चा स्तुवन्ति। 
तस्मा॒त्तत्स॒दृगे॒व। 
न मेद्य॒तोऽनु॑मेद्यति। 
न कृश्य॒तोऽनु॑ कृश्यति। 
प॒ञ्च॒द॒शो᳚ऽन्यः प॒क्षो भ॑वति। 
स॒प्त॒द॒शो᳚ऽन्यः। 
तस्मा॒द् वयाँ॑स्यन्यत॒रम॒र्धम॒भि प॒र्याव॑र्तन्ते। 
अ॒न्य॒त॒रतो॒ हि तद्गरी॑यः क्रि॒यते᳚॥ 

प॒ञ्च॒विँ॒श आ॒त्मा भ॑वति। 
तस्मा᳚न्मध्य॒तः प॒शवो॒ वरि॑ष्ठाः। 
ए॒क॒विँ॒शं पुच्छ᳚म्। 
द्वि॒पदा॑सु स्तुवन्ति॒ प्रति॑ष्ठित्यै। 
सर्वे॑ण स॒ह स्तु॑वन्ति। 
सर्वे॑ण॒ ह्या᳚त्मना᳚ऽत्म॒न्वी। 
स॒होत्पत॑न्ति। 
एकै॑का॒मुच्छिँ॑षन्ति। 
आ॒त्मन् ह्यङ्गा॑नि ब॒द्धानि॑। 
न वा ए॒तेन॒ सर्वः॒ पुरु॑षः॥ 

यदि॒त इ॑तो॒ लोमा॑नि द॒तो न॒खान्। 
प॒रि॒मादः॑ क्रियन्ते। 
तान्ये॒व तेन॒ प्रत्यु॑प्यन्ते। 
औदु॑म्बर॒स्तल्पो॑ भवति। 
ऊर्ग्वा अन्न॑मुदु॒म्बरः॑। 
ऊ॒र्ज ए॒वान्नाद्य॒स्याव॑रुध्यै। 
यस्य॑ तल्प॒सद्यमन॑भिजित॒ꣴ स्यात्। 
स दे॒वानाँ॒ साम्य॑क्षे। 
त॒ल्प॒सद्य॑म॒भिज॑या॒नीति॒ तल्प॑मा॒रुह्योद्गा॑येत्। 
त॒ल्प॒सद्य॑मे॒वाभिज॑यति॥ 

यस्य॑ तल्प॒सद्य॑म॒भिजि॑त॒ꣴ स्यात्। 
स दे॒वानाँ॒ साम्य॑क्षे। 
त॒ल्प॒सद्यं॒ मा परा॑जे॒षीति॒ तल्प॑मा॒रुह्योद्गा॑येत्। 
न त॑ल्प॒सद्यं॒ परा॑जयते। 
प्ले॒ङ्खे शँ॑सति। 
महो॒ वै प्ले॒ङ्खः। 
मह॑स ए॒वान्नाद्य॒स्याव॑रुद्ध्यै। 
दे॒वा॒सु॒राः संय॑त्ता आसन्। 
त आ॑दि॒त्ये व्याय॑च्छन्त। 
तं दे॒वाः सम॑जयन्॥ 

ब्रा॒ह्म॒णश्च॑ शू॒द्रश्च॑ चर्मक॒र्ते व्याय॑च्छेते। 
दैव्यो॒ वै वर्णो᳚ ब्राह्म॒णः। 
अ॒सु॒र्यः॑ शू॒द्रः। 
इ॒मे॑ऽरात्सुरि॒मे सु॑भू॒तम॑क्र॒न्नित्य॑न्यत॒रो ब्रू॑यात्। 
इ॒म उ॑द्वासीका॒रिण॑ इ॒मे दु॑र्भू॒तम॑क्र॒न्नित्य॑न्यत॒रः। 
यदे॒वैषाँ॑ सुकृ॒तं या राद्धिः॑। 
तद॑न्यत॒रो॑ऽभिश्री॑णाति। 
यदे॒वैषां᳚ दुष्कृ॒तं याऽरा᳚द्धिः। 
तद॑न्यत॒रोऽप॑हन्ति। 
ब्रा॒ह्म॒णः सं ज॑यति। 
अ॒मुमे॒वादि॒त्यं भ्रातृ॑व्यस्य॒ सं वि॑न्दन्ते॥ 

## इन्द्रो वृत्रं हत्वा (परि॰)

तै॰ब्रा॰ १.३.१०

इन्द्रो॑ वृ॒त्रँ ह॒त्वा। 
असु॑रान् परा॒भाव्य॑। 
सो॑ऽमावा॒स्यां᳚ प्रत्याग॑च्छत्। 
ते पि॒तरः॑ पूर्वे॒द्युराग॑च्छन्। 
पि॒तॄन् य॒ज्ञो॑ऽगच्छत्। 
तं दे॒वाः पुन॑रयाचन्त। 
तमे॑भ्यो॒ न पुन॑रददुः। 
ते᳚ऽब्रुव॒न् वरं॑ वृणामहै। 
अथ॑ वः॒ पुन॑र्दास्यामः। 
अ॒स्मभ्य॑मे॒व पू᳚र्वे॒द्युः क्रि॑याता॒ इति॑॥ 

तमे᳚भ्यः॒ पुन॑रददुः। 
तस्मा᳚त्पि॒तृभ्यः॑ पूर्वे॒द्युः क्रि॑यते। 
यत्पि॒तृभ्यः॑ पूर्वे॒द्युः क॒रोति॑। 
पि॒तृभ्य॑ ए॒व तद्य॒ज्ञं नि॒ष्क्रीय॒ यज॑मानः॒ प्रत॑नुते। 
सोमा॑य पि॒तृपी॑ताय स्व॒धा नम॒ इत्या॑ह। 
पि॒तुरे॒वाधि॑ सोमपी॒थमव॑ रुन्धे। 
न हि पि॒ता प्र॒मीय॑माण॒ आहै॒ष सो॑मपी॒थ इति॑। 
इ॒न्द्रि॒यं वै सो॑मपी॒थः। 
इ॒न्द्रि॒यमे॒व सो॑मपी॒थमव॑ रुन्धे। 
तेने᳚न्द्रि॒येण॑ द्वि॒तीयां᳚ जा॒याम॒भ्य॑श्नुते॥ 

ए॒तद्वै ब्राह्म॑णं पु॒रा वा॑जश्रव॒सा वि॒दाम॑क्रन्। 
तस्मा॒त्ते द्वे द्वे॑ जा॒ये अ॒भ्या᳚क्षत। 
य ए॒वं वेद॑। 
अ॒भि द्वि॒तीयां᳚ जा॒याम॑श्नुते। 
अ॒ग्नये॑ कव्य॒वाह॑नाय स्व॒धा नम॒ इत्या॑ह। 
य ए॒व पि॑तृ॒णाम॒ग्निः। 
तं प्री॑णाति। 
ति॒स्र आहु॑तीर्जुहोति। 
त्रिर्निद॑धाति। 
षट् संप॑द्यन्ते॥ 

षड्वा ऋ॒तवः॑। 
ऋ॒तूने॒व प्री॑णाति। 
तू॒ष्णीं मेक्ष॑ण॒माद॑धाति। 
अस्ति॑ वा॒ हि ष॒ष्ठ ऋ॒तुर्न वा᳚। 
दे॒वान् वै पि॒तॄन् प्री॒तान्। 
म॒नुष्याः᳚ पि॒तरोऽनु॒ प्रपि॑पते। 
ति॒स्र आहु॑तीर्जुहोति। 
त्रिर्निद॑धाति। 
षट् संप॑द्यन्ते। 
षड्वा ऋ॒तवः॑॥
ऋ॒तवः॒ खलु॒ वै दे॒वाः पि॒तरः॑। 
ऋ॒तूने॒व दे॒वान् पि॒तॄन् प्री॑णाति। 
तान् प्री॒तान्। 
म॒नुष्याः᳚ पि॒तरोऽनु॒ प्रपि॑पते। 
स॒कृ॒दाच्छि॒न्नं ब॒र्हिर्भ॑वति। 
स॒कृदि॑व॒ हि पि॒तरः॑। 
त्रिर्निद॑धाति। 
तृ॒तीये॒ वा इ॒तो लो॒के पि॒तरः॑। 
ताने॒व प्री॑णाति। 
परा॒ङाव॑र्तते॥ 

ह्लीका॒ हि पि॒तरः॑। 
ओष्मणो᳚ व्या॒वृत॒ उपा᳚स्ते। 
ऊ॒ष्मभा॑गा॒ हि पि॒तरः॑। 
ब्र॒ह्म॒वा॒दिनो॑ वदन्ति। 
प्राश्यां न प्राश्यामिति॑। 
यत्प्रा᳚श्नी॒यात्। 
जन्य॒मन्न॑मद्यात्। 
प्र॒मायु॑कः स्यात्। 
यन्न प्रा᳚श्नी॒यात्। 
अह॑विः स्यात्॥ 

पि॒तृभ्य॒ आवृ॑श्च्येत। 
अ॒व॒घ्रेय॑मे॒व। 
तन्नेव॒ प्राशि॑तं॒ नेवाप्रा॑शितम्। 
वी॒रं वा॒ वै पि॒तरः॑ प्र॒यन्तो॒ हर॑न्ति। 
वी॒रं वा॑ ददति। 
द॒शां चि॑नत्ति। 
हर॑णभागा॒ हि पि॒तरः॑। 
पि॒तॄने॒व नि॒रव॑दयते। 
उत्त॑र॒ आयु॑षि॒ लोम॑ छिन्दीत। 
पि॒तृ॒णाँ ह्ये॑तर्हि॒ नेदी॑यः॥
नम॑स्करोति। 
न॒म॒स्का॒रो हि पि॑तृ॒णाम्। 
नमो॑ वः पितरो॒ रसा॑य। 
नमो॑ वः पितरः॒ शुष्मा॑य। 
नमो॑ वः पितरो जी॒वाय॑। 
नमो॑ वः पितरः स्व॒धायै᳚। 
नमो॑ वः पितरो म॒न्यवे᳚। 
नमो॑ वः पितरो घो॒राय॑। 
पित॑रो॒ नमो॑ वः। 
य ए॒तस्मि॑न् लो॒के स्थ॥
यु॒ष्माꣴ स्ते नु॑। 
ये᳚ऽस्मिन् लो॒के। 
मां ते नु॑। 
य ए॒तस्मि॑न् लो॒के स्थ। 
यू॒यं तेषां॒ वसि॑ष्ठा भूयास्त। 
ये᳚ऽस्मिन् लो॒के। 
अ॒हं तेषां॒ वसि॑ष्ठो भूयास॒मित्या॑ह। 
वसि॑ष्ठः समा॒नानां᳚ भवति। 
य ए॒वं वि॒द्वान् पि॒तृभ्यः॑ क॒रोति॑। 
ए॒ष वै म॑नु॒ष्या॑णां य॒ज्ञः॥ 

दे॒वानां॒ वा इत॑रे य॒ज्ञाः। 
तेन॒ वा ए॒तत्पि॑तृलो॒के च॑रति। 
यत्पि॒तृभ्यः॑ क॒रोति॑। 
स ई᳚श्व॒रः प्रमे॑तोः। 
प्रा॒जा॒प॒त्यय॒र्चा पुन॒रैति॑। 
य॒ज्ञो वै प्र॒जाप॑तिः। 
य॒ज्ञेनै॒व स॒ह पुन॒रैति॑। 
न प्र॒मायु॑को भवति। 
पि॒तृलो॒के वा ए॒तद्यज॑मानश्चरति। 
यत्पि॒तृभ्यः॑ करोति। 
स ई᳚श्व॒र आर्ति॒मार्तोः᳚। 
प्र॒जाप॑ति॒स्त्वावैनं॒ तत॒ उन्ने॑तुमर्ह॒तीत्या॑हुः। 
यत्प्रा॑जाप॒त्यय॒र्चा पुन॒रैति॑। 
प्र॒जाप॑तिरे॒वैनं॒ तत॒ उन्न॑यति। 
नार्ति॒मार्च्छ॑ति॒ यज॑मानः॥ 

## वैश्वेदेवेन वै प्रजापतिः

तै॰ब्रा॰ १.६.८

वै॒श्व॒दे॒वेन॒ वै प्र॒जाप॑तिः प्र॒जा अ॑सृजत। 
ता व॑रुणप्रघा॒सैर्व॑रुणपा॒शाद॑मुञ्चत्। 
सा॒क॒मे॒धैः॒ प्रत्य॑स्थापयत्। 
त्र्य॑म्बकै रु॒द्रं नि॒रवा॑दयत। 
पि॒तृ॒य॒ज्ञेन॑ सुव॒र्गं लो॒कम॑गमयत्। 
यद्वै᳚श्वदे॒वेन॒ यज॑ते। 
प्र॒जा ए॒व तद्यज॑मानः सृजते। 
ता व॑रुणप्रघा॒सैर्व॑रुणपा॒शान्मु॑ञ्चति। 
सा॒क॒मे॒धैः प्रति॑ष्ठापयति। 
त्र्य॑म्बकै रु॒द्रं नि॒रव॑दयते॥ 

पि॒तृ॒य॒ज्ञेन॑ सुव॒र्गं लो॒कं ग॑मयति। 
द॒क्षि॒ण॒तः प्रा॑चीनावी॒ती निर्व॑पति। 
द॒क्षि॒णावृ॒द्धि पि॑तृ॒णाम्। 
अना॑दृत्य॒ तत्। 
उ॒त्त॒र॒त ए॒वोप॒वीय॒ निर्व॑पेत्। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
अथो॒ यदे॒व द॑क्षिणा॒र्धे॑ऽधि॒ श्रय॑ति। 
तेन॑ दक्षि॒णावृ॑त्। 
सोमा॑य पितृ॒मते॑ पुरो॒डाशँ॒ षट्क॑पालं॒ निर्व॑पति। 
सं॒व॒त्स॒रो वै सोमः॑ पितृ॒मान्॥
सं॒व॒त्स॒रमे॒व प्री॑णाति। 
पि॒तृभ्यो॑ बर्हि॒षद्भ्यो॑ धा॒नाः। 
मासा॒ वै पि॒तरो॑ बर्हि॒षद॑। 
मासा॑ने॒व प्री॑णाति। 
यस्मि॒न्वा ऋ॒तौ पुरु॑षः प्र॒मीय॑ते। 
सो᳚ऽस्या॒मुष्मि॑न् ँलो॒के भ॑वति। 
ब॒हु॒रू॒पा धा॒ना भ॑वन्ति। 
अ॒हो॒रा॒त्राणा॑म॒भिजि॑त्यै। 
पि॒तृभ्यो᳚ऽग्निष्वा॒त् तेभ्यो॑ म॒न्थम्। 
अ॒र्ध॒मा॒सा वै पि॒तरो᳚ऽग्निष्वा॒त्ताः॥ 

अ॒र्ध॒मा॒साने॒व प्री॑णाति। 
अ॒भि॒वा॒न्या॑यै दु॒ग्धे भ॑वति। 
सा हि पि॑तृदेव॒त्यं॑ दु॒हे। 
यत्पू॒र्णम्। 
तन्म॑नु॒ष्या॑णाम्। 
उ॒प॒र्य॒र्धो दे॒वाना᳚म्। 
अ॒र्धः पि॑तृ॒णाम्। 
अ॒र्ध उप॑मन्थति। 
अ॒र्धो हि पि॑तृ॒णाम्। 
एक॒योप॑मन्थति॥
एका॒ हि पि॑तृ॒णाम्। 
द॒क्षि॒णोप॑मन्थति। 
द॒क्षि॒णावृ॒द्धि पि॑तृ॒णाम्। 
अना॑र॒भ्योप॑मन्थति। 
तद्धि पि॒तॄन् गच्छ॑ति। 
इ॒मां दिशं॒ वेदि॒मुद्ध॑न्ति। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
चतुः॑ स्रक्तिर्भवति। 
सर्वा॒ ह्यनु॒ दिशः॑ पि॒तरः॑। 
अखा॑ता भवति॥ 

खा॒ता हि दे॒वाना᳚म्। 
म॒ध्य॒तो᳚ऽग्निराधी॑यते। 
अ॒न्त॒तो हि दे॒वाना॑माधी॒यते᳚। 
वर्षी॑यानि॒ध्म इ॒ध्माद्भ॑वति॒ व्यावृ॑त्त्यै। 
परि॑ श्रयति। 
अ॒न्तर्हि॑तो॒ हि पि॑तृलो॒को म॑नुष्यलो॒कात्। 
यत्परुषि दिनम्। 
तद्देवानाम्। 
यदन्तरा। 
तन्मनुष्याणाम्॥ 

यत्समू॑लम्। 
तत्पि॑तृ॒णाम्। 
समू॑लं ब॒र्हिर्भ॑वति॒ व्यावृ॑त्त्यै। 
द॒क्षि॒णा स्तृ॑णाति। 
द॒क्षि॒णावृ॒द्धि पि॑तृ॒णाम्। 
त्रिः पर्ये॑ति। 
तृ॒तीये॒ वा इ॒तो लो॒के पि॒तरः॑। 
ताने॒व प्री॑णाति। 
त्रिः पुनः॒ पर्ये॑ति। 
षट् सं प॑द्यन्ते॥ 

षड्वा ऋ॒तवः॑। 
ऋ॒तूने॒व प्री॑णाति। 
यत्प्र॑स्त॒रं यजु॑षा गृह्णी॒यात्। 
प्र॒मायु॑को॒ यज॑मानः स्यात्। 
यन्न गृ॑ह्णी॒यात्। 
अ॒ना॒य॒त॒नः स्या᳚त्। 
तू॒ष्णीमे॒व न्य॑स्येत्। 
न प्र॒मायु॑को॒ भव॑ति। 
नाना॑यत॒नः। 
यत् त्रीन् प॑रि॒धीन् प॑रिद॒ध्यात्॥ 

मृ॒त्युना॒ यज॑मानं॒ परि॑ गृह्णीयात्। 
यन्न प॑रि द॒ध्यात्। 
रक्षाँ॑सि य॒ज्ञँ ह॑न्युः। 
द्वौ प॑रि॒धी परि॑दधाति। 
रक्ष॑सा॒मप॑हत्यै। 
अथो॑ मृ॒त्योरे॒व यज॑मान॒मुत्सृ॑जति। 
यत् त्रीणि॑ त्रीणि ह॒वीꣴष्यु॑दा॒हरे॑युः। 
त्रय॑स्त्रय ए॒षाँ सा॒कं प्रमी॑येरन्। 
एकै॑कमनू॒चीना᳚न्यु॒दाह॑रन्ति। 
एकै॑क ए॒वैषा᳚म॒न्वञ्चः॒ प्रमी॑यते। 
क॒शिपु॑ कशिप॒व्या॑य। 
उ॒प॒बर्ह॑णमुपबर्ह॒ण्या॑य। 
आञ्ज॑नमाञ्ज॒न्या॑य। 
अ॒भ्यञ्ज॑नमभ्यञ्ज॒न्या॑य। 
य॒था॒भा॒गमे॒वैना᳚न् प्रीणाति॥

## अग्नये देवेभ्यः

तै॰ब्रा॰ १.६.९

अ॒ग्नये॑ दे॒वेभ्यः॑ पि॒तृभ्यः॑ समि॒ध्यमा॑ना॒यानु॑ब्रू॒हीत्या॑ह। 
उ॒भये॒ हि दे॒वाश्च॑ पि॒तर॑श्चे॒ज्यन्ते᳚। 
एका॒मन्वा॑ह। 
एका॒ हि पि॑तृ॒णाम्। 
त्रिरन्वा॑ह। 
त्रिर्हि दे॒वाना᳚म्। 
आ॒घा॒रावाघा॑रयति। 
य॒ज्ञ॒प॒रुषो॒रन॑न्तरित्यै। 
नार्षे॒यं वृ॑णीते। 
न होता॑रम्॥ 

यदा᳚र्षे॒यं वृ॑णी॒त। 
यद्धोता᳚रम्। 
प्र॒मायु॑को॒ यज॑मानः स्यात्। 
प्र॒मायु॑को॒ होता᳚। 
तस्मा॒न्न वृ॑णीते। 
यज॑मानस्य॒ होतु॑र्गोपी॒थाय॑। 
अप॑ बर्हिषः प्रया॒जान् य॑जति। 
प्र॒जा वै ब॒र्हिः। 
प्र॒जा ए॒व मृ॒त्योरुत्सृ॑जति। 
आज्य॑भागौ यजति॥ 

य॒ज्ञस्यै॒व चक्षु॑षी॒ नान्तरे॑ति। 
प्रा॒ची॒ना॒वी॒ती सोमं॑ यजति। 
पि॒तृ॒दे॒व॒त्या॑ हि। 
ए॒षाऽहु॑तीः। 
पञ्च॒कृत्वोऽव॑ द्यति। 
पञ्च॒ ह्ये॑ता दे॒वताः᳚। 
द्वे पु॑रोऽनुवा॒क्ये᳚। 
या॒ज्या॑ दे॒वता॑ वषट्का॒रः। 
ता ए॒व प्री॑णाति। 
सन्त॑त॒मव॑ द्यति॥ 

ऋ॒तू॒नाँ संत॑त्यै। 
प्रैवैभ्यः॒ पूर्व॑या पुरोऽनुवा॒क्य॑याऽह। 
प्रण॑यति द्वि॒तीय॑या। 
ग॒मय॑ति या॒ज्य॑या। 
तृ॒तीये॒ वा इ॒तो लो॒के पि॒तरः॑। 
अह्न॑ ए॒वैनां॒ पूर्व॑या पुरोऽनुवा॒क्य॑या॒ऽत्यान॑यति। 
रात्रि॑यै द्वि॒तीय॑या। 
ऐवैना᳚न् या॒ज्य॑या गमयति। 
द॒क्षि॒ण॒तो॑ऽव॒दाय॑। 
उद॒ङ्ङति॑ क्रामति॒ व्यावृ॑त्त्यै॥
आ स्व॒धेत्याश्रा॑वयति। 
अस्तु॑ स्व॒धेति॑ प्र॒त्याश्रा॑वयति। 
स्व॒धा नम॒ इति॒ वष॑ट्करोति। 
स्व॒धा॒का॒रो हि पि॑तृ॒णाम्। 
सोम॒मग्रे॑ यजति। 
सोम॑प्रयाजा॒ हि पि॒तरः॑। 
सोमं॑ पितृ॒मन्तं॑ यजति। 
सं॒व॒त्स॒रो वै सोमः॑ पितृ॒मान्। 
सं॒व॒त्स॒र॒मे॒व तद्य॑जति। 
पि॒तॄन् ब॑र्हि॒षदो॑ यजति॥ 

ये वै यज्वा॑नः। 
ते पि॒तरो॑ बर्हि॒षदः॑। 
ताने॒व तद्य॑जति। 
पि॒तॄन॑ग्निष्वा॒त्तान् य॑जति। 
ये वा अय॑ज्वानो गृहमे॒धिनः॑। 
ते पि॒तरो᳚ऽग्निष्वा॒त्ताः। 
ताने॒व तद्य॑जति। 
अ॒ग्निं क॑व्य॒वाह॑नं यजति। 
य ए॒व पि॑तृ॒णाम॒ग्निः। 
तमे॒व तद्य॑जति॥ 

अथो॒ यथा॒ऽग्निꣴ स्वि॑ष्ट॒कृतं॒ यज॑ति। 
ता॒दृगे॒व तत्। 
ए॒तत्ते॑ तत॒ ये च॒ त्वामन्विति॑ ति॒सृषु॑ स्र॒क्तीषु॒ निद॑धाति। 
तस्मा॒दा तृ॒तीया॒त् पुरु॑षा॒न्नाम॒ न गृ॑ह्णन्ति। 
ए॒ताव॑न्तो॒ हीज्यन्ते᳚। 
अत्र॑ पितरो यथाभा॒गं म॑न्दध्व॒मित्या॑ह। 
ह्लीका॒ हि पि॒तरः॑। 
उद॑ञ्चो॒ निष्क्रा॑मन्ति। 
ए॒षा वै म॑नु॒ष्या॑णां॒ दिक्। 
स्वामे॒व तद्दिश॒मनु॒ निष्क्रा॑मन्ति॥ 

आ॒ह॒व॒नीय॒मुप॑तिष्ठन्ते। 
न्ये॑वास्मै॒ तद्ध्नु॑वते। 
यत्स॒त्या॑हव॒नीये᳚। 
अथा॒न्यत्र॒ चर॑न्ति। 
आतमि॑तो॒रुप॑तिष्ठन्ते। 
अ॒ग्निमे॒वोप॑द्र॒ष्टारं॑ कृ॒त्वा। 
पि॒तॄन्नि॒रव॑दयन्ते। 
अन्तं॒ वा ए॒ते प्रा॒णानां᳚ गच्छन्ति। 
य आतमि॑तोरुप॒तिष्ठ॑न्ते। 
सु॒सं॒दृशं॑ त्वा व॒यमित्या॑ह॥ 

प्रा॒णो वै सु॑सं॒दृक्। 
प्रा॒णमे॒वात्मन्द॑धते। 
योजा॒न्वि॑न्द्र ते॒ हरी॒ इत्या॑ह। 
प्रा॒णमे॒व पुन॑रयुक्त। 
अक्ष॒न्नमी॑मदन्त॒ हीति॒ गार्ह॑पत्य॒मुप॑ तिष्ठन्ते। 
अक्ष॒न्नमी॑मद॒न्ताथ॒ त्वोप॑तिष्ठामह॒ इति॒ वावैतदा॑ह। 
अमी॑मदन्त पि॒तरः॑ सो॒म्या इत्य॒भि प्रप॑द्यन्ते। 
अमी॑मदन्त पि॒तरोऽथ॑ त्वा॒ऽभि प्रप॑द्यामह॒ इति॒ वावैतदा॑ह। 
अ॒पः परि॑षिञ्चति। 
मा॒र्जय॑त्ये॒वैना᳚न्॥ 

अथो॑ त॒र्पय॑त्ये॒व। 
तृप्य॑ति प्र॒जया॑ प॒शुभिः॑। 
य ए॒वं वेद॑। 
अप॑ बर्हिषावनूया॒जौ य॑जति। 
प्र॒जा वै ब॒र्हिः। 
प्र॒जा ए॒व मृ॒त्योरुत्सृ॑जति। 
च॒तुरः॑ प्रया॒जान् य॑जति। 
द्वाव॑नूया॒जौ। 
षट् संप॑द्यन्ते। 
षड्वा ऋ॒तवः॑॥ 

ऋ॒तूने॒व प्री॑णाति। 
न पत्न्यन्वा᳚स्ते। 
न संया॑जयन्ति। 
यत्पत्न्य॒न्वासी॑त। 
यत्सं॑या॒जये॑युः। 
प्र॒मायु॑का स्यात्। 
तस्मा॒न्नान्वा᳚स्ते। 
न संया॑जयन्ति। 
पत्नि॑यै गोपी॒थाय॑॥ 

## उशन्तस्त्वा हवामहे

तै॰ब्रा॰ २.६.१६

उ॒शन्त॑स्त्वा हवामह॒ आ नो॑ अग्ने सुके॒तुना᳚। 
त्वँ सो॑म म॒हे भगं॒ त्वँ सो॑म॒ प्रचि॑कितो मनी॒षा। 
त्वया॒ हि नः॑ पि॒तरः॑ सोम॒ पूर्वे॒ त्वँ सो॑म पि॒तृभिः॑ संविदा॒नः। 
बर्हि॑षदः पितर॒ आऽहं पि॒तॄन्। 
उप॑हूताः पि॒तरोऽग्नि॑ष्वात्ताः पितरः। 
अ॒ग्नि॒ष्वा॒त्तानृ॑तु॒मतो॑ हवामहे। 
नरा॒शँसे॑ सोमपी॒थं य आ॒शुः। 
ते नो॒ अर्व॑न्तः सु॒हवा॑ भवन्तु। 
शं नो॑ भवन्तु द्वि॒पदे॒ शं चतु॑ष्पदे। 
ये अ॑ग्निष्वा॒त्ता येऽन॑ग्निष्वात्ताः॥ 

अँ॒हो॒मुचः॑ पि॒तरः॑ सो॒म्यासः॑। 
परेऽव॑रे॒ऽमृतासो॒ भव॑न्तः। 
अधि॑ब्रुवन्तु॒ ते अ॑वन्त्व॒स्मान्। 
वा॒न्या॑यै दु॒ग्धे जु॒षमा॑णाः कर॒म्भम्। 
उ॒दीरा॑णा॒ अव॑रे॒ परे॑ च। 
अ॒ग्नि॒ष्वा॒त्ता ऋ॒तुभिः॑ संविदा॒नाः। 
इन्द्र॑वन्तो ह॒विरि॒दं जु॑षन्ताम्। 
यद॑ग्ने कव्यवाहन॒ त्वम॑ग्न ईडि॒तो जा॑तवेदः। 
मात॑लीक॒व्यैः। 
ये ता॑तृ॒पुर्दे॑वत्रा जेह॑मानाः। 
हो॒त्रा॒वृधः॒ स्तोम॑तष्टासो अ॒र्कैः। 
आऽग्ने॑ याहि सुवि॒दत्रे॑भिर॒र्वाङ्। 
स॒त्यैः क॒व्यैः पि॒तृभि॑र्घर्म॒सद्भिः॑। 
ह॒व्य॒वाह॑म॒जरं॑ पुरुप्रि॒यम्। 
अ॒ग्निं घृ॒तेन॑ ह॒विषा॑ सप॒र्यन्। 
उपा॑सदं कव्य॒वाहं॑ पितृ॒णाम्। 
स नः॑ प्र॒जां वी॒रव॑तीँ॒ समृ॑ण्वतु॥ 

## अयं वाव यः पवते

तै॰ब्रा॰ ३.११.७

अ॒यं वाव यः पव॑ते। 
सो᳚ऽग्निर्ना॑चिके॒तः। 
स यत्प्राङ् पव॑ते। 
तद॑स्य॒ शिरः॑। 
अथ॒ यद्द॑क्षि॒णा। 
स दक्षि॑णः प॒क्षः। 
अथ॒ यत्प्र॒त्यक्। 
तत्पुच्छ᳚म्। 
यदुद॑ङ्। 
स उत्त॑रः प॒क्षः॥ 

अथ॒ यत्सं॒वाति॑। 
तद॑स्य स॒मञ्च॑नं च प्र॒सार॑णं च। 
अथो॑ स॒म्पदे॒वास्य॒ सा। 
सँ ह॒ वा अ॑स्मै॒ सकामः॑ पद्यते। 
यत्का॑मो॒ यज॑ते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
यो ह॒ वा अ॒ग्नेर्ना॑चिके॒तस्या॒यत॑नं प्रति॒ष्ठां वेद॑। 
आ॒यतन॑वान् भवति। 
गच्छ॑ति प्रति॒ष्ठाम्॥ 

हिर॑ण्यं॒ वा अ॒ग्नेर्ना॑चिके॒तस्या॒यत॑नं प्रति॒ष्ठा। 
य ए॒वं वेद॑। 
आ॒यत॑नवान् भवति। 
गच्छ॑ति प्रति॒ष्ठाम्। 
यो ह॒ वा अ॒ग्नेर्ना॑चिके॒तस्य॒ शरी॑रं॒ वेद॑। 
सश॑रीर ए॒व स्व॒र्गं लो॒कमे॑ति। 
हिर॑ण्यं॒ वा अ॒ग्नेर्ना॑चिके॒तस्य॒ शरी॑रम्। 
य ए॒वं वेद॑। 
सश॑रीर ए॒व स्व॒र्गं लो॒कमे॑ति। 
अथो॒ यथा॑ रु॒क्म उत्त॑प्तो भा॒य्यात्॥
ए॒वमे॒व स तेज॑सा॒ यश॑सा। 
अ॒स्मिꣴश्च॑ लो॒के॑ऽमुष्मि॑ꣴश्च भाति। 
उ॒रवो॑ ह॒ वै नामै॒ते लो॒काः। 
येऽव॑रेणादि॒त्यम्। 
अथ॑ है॒ते वरी॑याँसो लो॒काः। 
ये परे॑णादि॒त्यम्। 
अन्त॑वन्तँ ह॒ वा ए॒ष क्ष॒य्यं लो॒कं ज॑यति। 
योऽव॑रेणादि॒त्यम्। 
अथ॑ है॒षो॑ऽन॒न्तम॑पा॒रम॑क्ष॒य्यं लो॒कं ज॑यति। 
यः परे॑णादि॒त्यम्॥
अ॒न॒न्तँ ह॒ वा अ॑पा॒रम॑क्ष॒य्यं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथो॒ यथा॒ रथे॒ तिष्ठ॒न् पक्ष॑सी पर्या॒वर्त॑माने प्र॒त्यपे॑क्षते। 
ए॒वम॑होरा॒त्रे प्र॒त्यपे॑क्षते। 
नास्या॑होरा॒त्रे लो॒कमा᳚प्नुतः। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑॥

## उशन् ह वै

तै॰ब्रा॰ ३.११.८

उ॒शन् ह॒ वै वा॑जश्रव॒सः स॑र्ववेद॒सं द॑दौ। 
तस्य॑ ह॒ नचि॑केता॒ नाम॑ पु॒त्र आ॑स। 
तँ ह॑ कुमा॒रँ सन्त᳚म्। 
दक्षि॑णासु नी॒यमा॑नासु श्र॒द्धा वि॑वेश। 
स हो॑वाच। 
तत॒ कस्मै॒ मां दा᳚स्य॒सीति॑। 
द्वि॒तीयं॑ तृ॒तीय᳚म्। 
तँ ह॒ परी॑त उवाच। 
मृ॒त्यवे॑ त्वा ददा॒मीति॑। 
तँ ह॒ स्मोत्थि॑तं॒ वाग॒भिव॑दति॥ 

गौत॑म कुमा॒रमिति॑। 
स हो॑वाच। 
परे॑हि मृ॒त्योर्गृ॒हान्। 
मृ॒त्यवे॒ वै त्वा॑ऽदा॒मिति॑। 
तं वै प्र॒वस॑न्तं ग॒न्तासीति॑ होवाच। 
तस्य॑ स्म ति॒स्रो रात्री॒रना᳚श्वान्गृ॒हे व॑सतात्। 
स यदि॑ त्वा पृ॒च्छेत्। 
कुमा॑र॒ कति॒ रात्री॑रवात्सी॒रिति॑। 
ति॒स्र इति॒ प्रति॑ ब्रूतात्। 
किं प्र॑थ॒माँ रात्रि॑माश्ना॒ इति॑॥ 

प्र॒जां त॒ इति॑। 
किं द्वि॒तीया॒मिति॑। 
प॒शूꣴस्त॒ इति॑। 
किं तृ॒तीया॒मिति॑। 
सा॒धुकृ॒त्यां त॒ इति॑। 
तं वै प्र॒वस॑न्तं जगाम। 
तस्य॑ ह ति॒स्रो रा॒त्रीरना᳚श्वान्गृ॒ह उ॑वास। 
तमा॒गत्य॑ पप्रच्छ। 
कुमा॑र॒ कति॒ रात्री॑रवात्सी॒रिति॑। 
ति॒स्र इति॒ प्रत्यु॑वाच॥ 

किं प्र॑थ॒माँ रात्रि॑माश्ना॒ इति॑। 
प्र॒जां त॒ इति॑। 
किं द्वि॒तीया॒मिति॑। 
प॒शूꣴस्त॒ इति॑। 
किं तृ॒तीया॒मिति॑। 
सा॒धु॒कृ॒त्यां त॒ इति॑। 
नम॑स्ते अस्तु भगव॒ इति॑ होवाच। 
वरं॑ वृणी॒ष्वेति॑। 
पि॒तर॑मे॒व जीव॑न्नया॒नीति॑। 
द्वि॒तीयं॑ वृणी॒ष्वेति॑॥ 

इ॒ष्टा॒पू॒र्तयो॒र्मे क्षि॑तिं ब्रू॒हीति॑ होवाच। 
तस्मै॑ है॒तम॒ग्निं ना॑चिके॒तमु॑वाच। 
ततो॒ वै तस्ये᳚ष्टापू॒र्ते नाक्षी॑येते। 
नास्ये᳚ष्टापू॒र्ते क्षी॑येते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
तृ॒तीयं॑ वृणी॒ष्वेति॑। 
पु॒न॒र्मृ॒त्योर्मेऽप॑जितिं ब्रू॒हीति॑ होवाच। 
तस्मै॑ है॒तम॒ग्निं ना॑चिके॒तमु॑वाच। 
ततो॒ वै सोप॑ पुनर्मृ॒त्युम॑जयत्॥ 

अप॑ पुनर्मृ॒त्युं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
प्र॒जाप॑ति॒र्वै प्र॒जाका॑म॒स्तपो॑तप्यत। 
स हिर॑ण्य॒मुदा᳚स्यत्। 
तद॒ग्नौ प्रास्य॑त्। 
तद॑स्मै॒ नाच्छ॑दयत्। 
तद् द्वि॒तीयं प्रास्य॑त्। 
तद॑स्मै॒ नैवाच्छ॑दयत्। 
तत्तृ॒तीयं॒ प्रास्य॑त्॥ 

तद॑स्मै॒ नैवाच्छ॑दयत्। 
तदा॒त्मन्ने॒व हृ॑द॒य्ये᳚ऽग्नौ वै᳚श्वान॒रे प्रास्य॑त्। 
तद॑स्मा अच्छदयत्। 
तस्मा॒द्धिर॑ण्यं॒ कनि॑ष्ठं॒ धना॑नाम्। 
भु॒ञ्जत्प्रि॒यत॑मम्। 
हृ॒द॒य॒जँ हि। 
स वै तमे॒व नावि॑न्दत्। 
यस्मै॒ तां दक्षि॑णा॒मने॑ष्यत्। 
ताँ स्वायै॒व हस्ता॑य॒ दक्षि॑णायानयत्। 
तां प्रत्य॑गृह्णात्॥
दक्षा॑य त्वा॒ दक्षि॑णां॒ प्रति॑गृह्णा॒मीति॑। 
सो॑ऽदक्षत॒ दक्षि॑णां प्रति॒गृह्य॑। 
दक्ष॑ते ह॒ वै दक्षि॑णां प्रति॒गृह्य॑। 
य ए॒वं वेद॑। 
ए॒तद्ध॑ स्म॒ वै तद्वि॒द्वाँसो॑ वाजश्रव॒सा गोत॑माः। 
अप्य॑नूदे॒श्यां दक्षि॑णां॒ प्रति॑गृह्णन्ति। 
उ॒भये॑न व॒यं द॑क्षिष्यामह ए॒व दक्षि॑णां प्रति॒गृह्येति॑। 
ते॑ऽदक्षन्त॒ दक्षि॑णां प्रति॒गृह्य॑। 
दक्ष॑ते ह॒ वै दक्षि॑णां प्रति॒गृह्य॑। 
य ए॒वं वेद॑। 
प्रहा॒न्यं व्ली॑नाति॥

## तं हैतमेके

तै॰ब्रा॰ ३.११.९

तँ है॒तमेके॑ पशुब॒न्ध ए॒वोत्त॑रवे॒द्यां चि॑न्वते। 
उ॒त्त॒र॒वे॒दि सं॑मित ए॒षो᳚ऽग्निरिति॒ वद॑न्तः। 
तन्न तथा॑ कु॒र्यात्। 
ए॒तम॒ग्निं कामे॑न॒ व्य॑र्द्धयेत्। 
स ए॑नं॒ कामे॑न॒ व्यृ॑द्धः। 
कामे॑न॒ व्य॑र्द्धयेत्। 
सौ॒म्ये वावैन॑मध्व॒रे चि॑न्वी॒त। 
यत्र॑ वा॒ भूयि॑ष्ठा॒ आहु॑तयो हू॒येर॑न्। 
ए॒तम॒ग्निं कामे॑न॒ सम॑र्द्धयति। 
स ए॑नं॒ कामे॑न॒ समृ॑द्धः॥ 

कामे॑न॒ सम॑र्द्धयति। 
अथ॑ हैनं पु॒रर्ष॑यः। 
उ॒त्त॒र॒वे॒द्यामे॒व स॒त्रिय॑मचिन्वत। 
ततो॒ वै तेऽवि॑न्दन्त प्र॒जाम्। 
अ॒भि स्व॒र्गं लो॒कम॑जयन्। 
वि॒न्दत॑ ए॒व प्र॒जाम्। 
अ॒भि स्व॒र्गं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं वा॒युरृद्धि॑कामः॥ 

य॒था॒न्यु॒प्तमे॒वोप॑दधे। 
ततो॒ वै स ए॒तामृद्धि॑मार्ध्नोत्। 
यामि॒दं वा॒युरृ॒द्धः। 
ए॒तामृद्धि॑मृध्नोति। 
यामि॒दं वा॒युरृ॒द्धः। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं गोब॒लो वार्ष्णः॑ प॒शुका॑मः। 
पाङ्क्त॑मे॒व चि॑क्ये। 
पञ्च॑ पु॒रस्ता᳚त्॥ 

पञ्च॑ दक्षिण॒तः। 
पञ्च॑ प॒श्चात्। 
पञ्चो॑त्तर॒तः। 
एकां॒ मध्ये᳚। 
ततो॒ वै स स॒हस्रं॑ प॒शून् प्राप्नो᳚त्। 
प्र स॒हस्रं॑ प॒शूना᳚प्नोति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनं प्र॒जाप॑ति॒र्ज्यैष्ठ्य॑कामो॒ यश॑स्कामः प्र॒जन॑नकामः। 
त्रि॒वृत॑मे॒व चि॑क्ये॥ 

स॒प्त पु॒रस्ता᳚त्। 
ति॒स्रो द॑क्षिण॒तः। 
स॒प्त प॒श्चात्। 
ति॒स्र उ॑त्तर॒तः। 
एकां॒ मध्ये᳚। 
ततो॒ वै स प्र यशो॒ ज्यैष्ठ्य॑माप्नोत्। 
ए॒तां प्रजा॑तिं॒ प्राजा॑यत। 
यामि॒दं प्र॒जाः प्र॒जाय॑न्ते। 
त्रि॒वृद्वै ज्यैष्ठ्य᳚म्। 
मा॒ता पि॒ता पु॒त्रः॥ 

त्रि॒वृत्प्र॒जन॑नम्। 
उ॒पस्थो॒ योनि॑र्मध्य॒मा। 
प्र यशो॒ ज्यैष्ठ्य॑माप्नोति। 
ए॒तां प्रजा॑तिं॒ प्रजा॑यते। 
यामि॒दं प्र॒जाः प्र॒जाय॑न्ते। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैन॒मिन्द्रो॒ ज्यैष्ठ्य॑कामः। 
ऊ॒र्ध्वा ए॒वोप॑दधे। 
ततो॒ वै स ज्यैष्ठ्य॑मगच्छत्॥ 

ज्यैष्ठ्यं॑ गच्छति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
अथ॑ हैनम॒सावा॑दि॒त्यः स्व॒र्गका॑मः। 
प्राची॑रे॒वोप॑दधे। 
ततो॒ वै सो॑ऽभि स्व॒र्गं लो॒कम॑जयत्। 
अ॒भि स्व॒र्गं लो॒कं ज॑यति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
स यदी॒च्छेत्॥ 

ते॒ज॒स्वी॒ य॑श॒स्वी ब्र॑ह्मवर्च॒सी स्या॒मिति॑। 
प्राङाहोतु॒र्धिष्ण्या॒दुत्स॑र्पेत्। 
येयं प्रागा॒द्यश॑स्वती। 
सा मा॒ प्रोर्णो॑तु। 
तेज॑सा॒ यश॑सा ब्रह्मवर्च॒सेनेति॑। 
ते॒ज॒स्व्ये॑व य॑श॒स्वी ब्र॑ह्मवर्च॒सी भ॑वति। 
अथ॒ यदी॒च्छेत्। 
भूयि॑ष्ठं मे॒ श्रद्द॑धीरन्। 
भूयि॑ष्ठा॒ दक्षि॑णा नयेयु॒रिति॑। 
दक्षि॑णासु नी॒यमा॑नासु॒ प्राच्येहि॒ प्राच्ये॒हीति॒ प्राची॑ जुषा॒णा वेत्वाज्य॑स्य॒ स्वाहेति॑ स्रु॒वेणो॑प॒हत्या॑हव॒नीये॑ जुहुयात्॥
भूयि॑ष्ठमे॒वास्मै॒ श्रद्द॑धते। 
भूयि॑ष्ठा॒ दक्षि॑णा नयन्ति। 
पुरी॑षमुप॒धाय॑। 
चि॒ति॒कॢ॒प्तिभि॑रभि॒मृश्य॑। 
अ॒ग्निं प्र॒णीयो॑पसमा॒धाय॑। 
चत॑स्र ए॒ता आहु॑तीर्जुहोति। 
त्वम॑ग्ने रु॒द्र इति॑ शतरु॒द्रीय॑स्य रू॒पम्। 
अग्ना॑विष्णू॒ इति॑ वसो॒र्धारा॑याः। 
अन्न॑पत॒ इत्य॑न्नहो॒मः। 
स॒प्त ते॑ अग्ने स॒मिधः॑ स॒प्त जि॒ह्वा इति॑ विश्व॒प्रीः॥

## यां प्रथमामिष्टकाम्

तै॰ब्रा॰ ३.११.१०

यां प्र॑थ॒मामिष्ट॑कामुप॒दधा॑ति। 
इ॒मं तया॑ लो॒कम॒भि ज॑यति। 
अथो॒ या अ॒स्मिन् लो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
यां द्वि॒तीया॑मुप॒दधा॑ति। 
अ॒न्त॒रि॒क्ष॒लो॒कं तया॒ऽभिज॑यति। 
अथो॒ या अ॑न्तरिक्षलो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
यां तृ॒तीया॑मुप॒दधा॑ति। 
अ॒मुं तया॑ लो॒कम॒भिज॑यति॥ 

अथो॒ या अ॒मुष्मि॑न् लो॒के दे॒वताः᳚। 
तासाँ॒ सायु॑ज्यँ सलो॒कता॑माप्नोति। 
अथो॒ या अ॒मूरित॑रा अ॒ष्टाद॑श। 
य ए॒वामी उ॒रव॑श्च॒ वरी॑याँसश्च लो॒काः। 
ताने॒व ताभि॑र॒भिज॑यति। 
का॒म॒चारो॑ ह॒ वा अ॑स्यो॒रुषु॑ च॒ वरी॑यः सु च लो॒केषु॑ भवति। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑। 
सं॒व॒त्स॒रो वा अ॒ग्निर्ना॑चिके॒तः। 
तस्य॑ वस॒न्तः शिरः॑॥ 

ग्री॒ष्मो दक्षि॑णः प॒क्षः। 
व॒र्षा उत्त॑रः। 
श॒रत्पुच्छ᳚म्। 
मासाः᳚ कर्मका॒राः। 
अ॒हो॒रा॒त्रे श॑तरु॒द्रीय᳚म्। 
प॒र्जन्यो॒ वसो॒र्धारा᳚। 
यथा॒ वै प॒र्जन्यः॒ सुवृ॑ष्टं वृ॒ष्ट्वा। 
प्र॒जाभ्यः॒ सर्वा॒न् कामा᳚न् संपू॒रय॑ति। 
ए॒वमे॒व स तस्य॒ सर्वा॒न् कामा॒न् संपू॑रयति। 
यो᳚ऽग्निं ना॑चिके॒तं चि॑नु॒ते॥ 

य उ॑ चैनमे॒वं वेद॑। 
सं॒व॒त्स॒रो वा अ॒ग्निर्ना॑चिके॒तः। 
तस्य॑ वस॒न्तः शिरः॑। 
ग्री॒ष्मो दक्षि॑णः प॒क्षः। 
व॒र्षाः पुच्छ᳚म्। 
श॒रदुत्त॑रः प॒क्षः। 
हे॒म॒न्तो मध्य᳚म्। 
पू॒र्व॒प॒क्षाश्चित॑यः। 
अ॒प॒र॒प॒क्षाः पुरी॑षम्। 
अ॒हो॒रा॒त्राणीष्ट॑काः। 
ए॒ष वाव सो᳚ऽग्निर॑ग्नि॒मयः॑ पुनर्ण॒वः। 
अ॒ग्नि॒मयो॑ ह॒ वै पु॑नर्ण॒वो भू॒त्वा। 
स्व॒र्गं लो॒कमे॑ति। 
आ॒दि॒त्यस्य॒ सायु॑ज्यम्। 
यो᳚ऽग्निं ना॑चिके॒तं चि॑नु॒ते। 
य उ॑ चैनमे॒वं वेद॑॥ 

## ऋचां प्राची महती दिगुच्यते

तै॰ब्रा॰ ३.१२.९

ऋ॒चां प्राची॑ मह॒ती दिगु॑च्यते। 
दक्षि॑णामाहु॒र्यजु॑षामपा॒राम्। 
अथ॑र्वणा॒मङ्गि॑रसां प्र॒तीची᳚। 
साम्ना॒मुदी॑ची मह॒ती दिगु॑च्यते। 
ऋ॒ग्भिः पू᳚र्वा॒ह्णे दि॒वि दे॒व ई॑यते। 
य॒जुर्वे॒दे ति॑ष्ठति॒ मध्ये॒ अह्नः॑। 
सा॒म॒वे॒देना᳚स्तम॒ये मही॑यते। 
वेदै॒रशू᳚न्यस्त्रि॒भिरे॑ति॒ सूर्यः॑। 
ऋ॒ग्भ्यो जा॒ताँ स॑र्व॒शो मूर्ति॑माहुः। 
सर्वा॒ गति॑र्याजु॒षी है॒व शश्व॑त्॥ 

सर्वं॒ तेजः॑ सामरू॒प्यँ ह॑ शश्वत्। 
सर्वँ॑ हे॒दं ब्रह्म॑णा है॒व सृ॒ष्टम्। 
ऋ॒ग्भ्यो जा॒तं वैश्यं॒ वर्ण॑माहुः। 
य॒जुर्वे॒दं क्ष॑त्रि॒यस्या॑हु॒र्योनि᳚म्। 
सा॒म॒वे॒दो ब्रा᳚ह्म॒णानां॒ प्रसू॑तिः। 
पूर्वे॒ पूर्वे᳚भ्यो॒ वच॑ ए॒तदू॑चुः। 
आ॒द॒र्शम॒ग्निं चि॑न्वा॒नाः। 
पूर्वे॑ विश्व॒सृजो॒ऽमृताः᳚। 
श॒तं व॑र्षसह॒स्राणि॑। 
दी॒क्षि॒ताः स॒त्त्रमा॑सत॥ 

तप॑ आसीद् गृ॒हप॑तिः। 
ब्रह्म॑ ब्र॒ह्माभ॑वत् स्व॒यम्। 
स॒त्यँ ह॒ होतै॑षा॒मासी᳚त्। 
यद्वि॑श्व॒सृज॒ आस॑त। 
अ॒मृत॑मेभ्य॒ उद॑गायत्। 
स॒हस्रं॑ परिवत्स॒रान्। 
भू॒तँ ह॑ प्रस्तो॒तैषा॒मासी᳚त्। 
भ॒वि॒ष्यत्प्रति॑ चाहरत्। 
प्रा॒णो अ॑ध्व॒र्युर॑भवत्। 
इ॒दँ सर्वँ॒ सिषा॑सताम्॥ 

अ॒पा॒नो वि॒द्वाना॒वृतः॑। 
प्रति॒ प्राति॑ष्ठदध्व॒रे। 
आ॒र्त॒वा उ॑पगा॒तारः॑। 
स॒द॒स्या॑ ऋ॒तवो॑ऽभवन्। 
अ॒र्ध॒मा॒साश्च॒ मासा᳚श्च। 
च॒म॒सा॒ध्व॒र्य॒वोऽभ॑वन्। 
अशँ॑स॒द् ब्रह्म॑ण॒स्तेजः॑। 
अ॒च्छा॒वा॒कोऽभ॑व॒द्यशः॑। 
ऋ॒तमे॑षां प्रशा॒स्ताऽसी᳚त्। 
यद्वि॑श्व॒सृज॒ आस॑त॥ 

ऊर्ग्राजा॑न॒मुद॑वहत्। 
ध्रु॒व॒गो॒पः सहो॑ऽभवत्। 
ओजो॒ऽभ्य॑ष्टौ॒द् ग्राव्ण्णः॑। 
यद्वि॑श्व॒सृज॒ आस॑त। 
अप॑चितिः पो॒त्रीया॑मयजत्। 
ने॒ष्ट्रीया॑मयज॒त्त्विषिः॑। 
आग्नी᳚द्ध्राद्वि॒दुषी॑ स॒त्यम्। 
श्र॒द्धा है॒वाय॑जत्स्व॒यम्। 
इरा॒ पत्नी॑ विश्व॒सृजा᳚म्। 
आकू॑तिरपिनड्ढ॒विः॥ 

इ॒ध्मँ ह॒ क्षुच्चै᳚भ्य उ॒ग्रे। 
तृ॒ष्णा चाव॑हतामु॒भे। 
वागे॑षाँ सुब्रह्म॒ण्याऽसी᳚त्। 
छ॒न्दो॒यो॒गान् वि॑जान॒ती। 
क॒ल्प॒त॒न्त्राणि॑ तन्वा॒नाऽहः॑। 
स॒ꣴस्थाश्च॑ सर्व॒शः। 
अ॒हो॒रा॒त्रे प॑शुपा॒ल्यौ। 
मु॒हू॒र्ताः प्रे॒ष्या॑ अभवन्। 
मृ॒त्युस्तद॑भवद्धा॒ता। 
श॒मि॒तोग्रो वि॒शां पतिः॑॥ 

वि॒श्व॒सृजः॑ प्रथ॒माः स॒त्त्रमा॑सत। 
स॒हस्र॑समं॒ प्रसु॑तेन॒ यन्तः॑। 
ततो॑ ह जज्ञे॒ भुव॑नस्य गो॒पाः। 
हि॒र॒ण्मयः॑ श॒कुनि॒र्ब्रह्म॒नाम॑। 
येन॒ सूर्य॒स्तप॑ति॒ तेज॑से॒द्धः। 
पि॒ता पु॒त्रेण॑ पितृ॒मान् योनि॑योनौ। 
नावे॑दविन्मनुते॒ तं बृ॒हन्त᳚म्। 
स॒र्वा॒नु॒भु॒मा॒त्मानँ॑ संपरा॒ये। 
ए॒ष नि॒त्यो म॑हि॒मा ब्रा᳚ह्म॒णस्य॑। 
न कर्म॑णा वर्धते॒ नो कनी॑यान्॥ 

तस्यै॒वात्मा प॑द॒वित्तं वि॑दित्वा। 
न कर्म॑णा लिप्यते॒ पाप॑केन। 
पञ्च॑पञ्चा॒शत॑स्त्रि॒वृतः॑ संवत्स॒राः। 
पञ्च॑पञ्चा॒शतः॑ पञ्चद॒शाः। 
पञ्च॑पञ्चा॒शतः॑ सप्तद॒शाः। 
पञ्च॑पञ्चा॒शत॑ एकविँ॒शाः। 
वि॒श्व॒सृजाँ॑ स॒हस्र॑संवत्सरम्। 
ए॒तेन॒ वै वि॑श्व॒सृज॑ इ॒दं विश्व॑मसृजन्त। 
यद्विश्व॒मसृ॑जन्त। 
तस्मा᳚द्विश्व॒सृजः॑। 
विश्व॑मेना॒ननु॒ प्रजा॑यते। 
ब्रह्म॑णः॒ सायु॑ज्यँ सलो॒कतां᳚ यन्ति। 
ए॒तासा॑मे॒व दे॒वता॑नाँ॒ सायु॑ज्यम्। 
सा॒र्ष्टिताँ॑ समानलो॒कतां᳚ यन्ति। 
य ए॒तदु॑प॒यन्ति॑। 
ये चै॑न॒त्प्राहुः॑। 
येभ्य॑श्चैन॒त्प्राहुः॑। 
ओम्॥

